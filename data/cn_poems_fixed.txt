
「古风」
大雅久不作，吾衰竟谁陈。
王风委蔓草，战国多荆榛。
龙虎相啖食，兵戈逮狂秦。
正声何微茫，哀怨起骚人。
扬马激颓波，开流荡无垠。
废兴虽万变，宪章亦已沦。
自从建安来，绮丽不足珍。
圣代复元古，垂衣贵清真。
群才属休明，乘运共跃鳞。
文质相炳焕，众星罗秋旻。
我志在删述，垂辉映千春。
希圣如有立，绝笔于获麟。
蟾蜍薄太清，蚀此瑶台月。
圆光亏中天，金魄遂沦没。
螮蝀入紫微，大明夷朝晖。
浮云隔两曜，万象昏阴霏。
萧萧长门宫，昔是今已非。
桂蠹花不实，天霜下严威。
沈叹终永夕，感我涕沾衣。
秦皇扫六合，虎视何雄哉。
飞剑决浮云，诸侯尽西来。
明断自天启，大略驾群才。
收兵铸金人，函谷正东开。
铭功会稽岭，骋望琅琊台。
刑徒七十万，起土骊山隈。
尚采不死药，茫然使心哀。
连弩射海鱼，长鲸正崔嵬。
额鼻象五岳，扬波喷云雷。
鬐鬣蔽青天，何由睹蓬莱。
徐巿载秦女，楼船几时回。
但见三泉下，金棺葬寒灰。
凤飞九千仞，五章备彩珍。
衔书且虚归，空入周与秦。
横绝历四海，所居未得邻。
吾营紫河车，千载落风尘。
药物秘海岳，采铅青溪滨。
时登大楼山，举手望仙真。
羽驾灭去影，飙车绝回轮。
尚恐丹液迟，志愿不及申。
徒霜镜中发，羞彼鹤上人。
桃李何处开，此花非我春。
唯应清都境，长与韩众亲。
太白何苍苍，星辰上森列。
去天三百里，邈尔与世绝。
中有绿发翁，披云卧松雪。
不笑亦不语，冥栖在岩穴。
我来逢真人，长跪问宝诀。
粲然启玉齿，授以炼药说。
铭骨传其语，竦身已电灭。
仰望不可及，苍然五情热。
吾将营丹砂，永与世人别。
代马不思越，越禽不恋燕。
情性有所习，土风固其然。
昔别雁门关，今戍龙庭前。
惊沙乱海日，飞雪迷胡天。
虮虱生虎鹖，心魂逐旌旃。
苦战功不赏，忠诚难可宣。
谁怜李飞将，白首没三边。
五鹤西北来，飞飞凌太清。
仙人绿云上，自道安期名。
两两白玉童，双吹紫鸾笙。
去影忽不见，回风送天声。
我欲一问之，飘然若流星。
愿餐金光草，寿与天齐倾。
咸阳二三月，宫柳黄金枝。
绿帻谁家子，卖珠轻薄儿。
日暮醉酒归，白马骄且驰。
意气人所仰，冶游方及时。
子云不晓事，晚献长杨辞。
赋达身已老，草玄鬓若丝。
投阁良可叹，但为此辈嗤。
庄周梦胡蝶，胡蝶为庄周。
一体更变易，万事良悠悠。
乃知蓬莱水，复作清浅流。
青门种瓜人，旧日东陵侯。
富贵故如此，营营何所求。
齐有倜傥生，鲁连特高妙。
明月出海底，一朝开光曜。
却秦振英声，后世仰末照。
意轻千金赠，顾向平原笑。
吾亦澹荡人，拂衣可同调。
黄河走东溟，白日落西海。
逝川与流光，飘忽不相待。
春容舍我去，秋发已衰改。
人生非寒松，年貌岂长在。
吾当乘云螭，吸景驻光彩。
松柏本孤直，难为桃李颜。
昭昭严子陵，垂钓沧波间。
身将客星隐，心与浮云闲。
长揖万乘君，还归富春山。
清风洒六合，邈然不可攀。
使我长叹息，冥栖岩石间。
君平既弃世，世亦弃君平。
观变穷太易，探元化群生。
寂寞缀道论，空帘闭幽情。
驺虞不虚来，鸑鷟有时鸣。
安知天汉上，白日悬高名。
海客去已久，谁人测沉冥。
胡关饶风沙，萧索竟终古。
木落秋草黄，登高望戎虏。
荒城空大漠，边邑无遗堵。
白骨横千霜，嵯峨蔽榛莽。
借问谁凌虐，天骄毒威武。
赫怒我圣皇，劳师事鼙鼓。
阳和变杀气，发卒骚中土。
三十六万人，哀哀泪如雨。
且悲就行役，安得营农圃。
不见征戍儿，岂知关山苦。
李牧今不在，边人饲豺虎。
燕昭延郭隗，遂筑黄金台。
剧辛方赵至，邹衍复齐来。
奈何青云士，弃我如尘埃。
珠玉买歌笑，糟糠养贤才。
方知黄鹤举，千里独裴回。
宝剑双蛟龙，雪花照芙蓉。
精光射天地，雷腾不可冲。
一去别金匣，飞沉失相从。
风胡灭已久，所以潜其锋。
吴水深万丈，楚山邈千重。
雌雄终不隔，神物会当逢。
金华牧羊儿，乃是紫烟客。
我愿从之游，未去发已白。
不知繁华子，扰扰何所迫。
昆山采琼蕊，可以炼精魄。
天津三月时，千门桃与李。
朝为断肠花，暮逐东流水。
前水复后水，古今相续流。
新人非旧人，年年桥上游。
鸡鸣海色动，谒帝罗公侯。
月落西上阳，馀辉半城楼。
衣冠照云日，朝下散皇州。
鞍马如飞龙，黄金络马头。
行人皆辟易，志气横嵩丘。
入门上高堂，列鼎错珍羞。
香风引赵舞，清管随齐讴。
七十紫鸳鸯，双双戏庭幽。
行乐争昼夜，自言度千秋。
功成身不退，自古多愆尤。
黄犬空叹息，绿珠成衅仇。
何如鸱夷子，散发棹扁舟。
西岳莲花山，迢迢见明星。
素手把芙蓉，虚步蹑太清。
霓裳曳广带，飘拂升天行。
邀我登云台，高揖卫叔卿。
恍恍与之去，驾鸿凌紫冥。
俯视洛阳川，茫茫走胡兵。
流血涂野草，豺狼尽冠缨。
昔我游齐都，登华不注峰。
兹山何峻秀，绿翠如芙蓉。
萧飒古仙人，了知是赤松。
借予一白鹿，自挟两青龙。
含笑凌倒景，欣然愿相从。
泣与亲友别，欲语再三咽。
勖君青松心，努力保霜雪。
世路多险艰，白日欺红颜。
分手各千里，去去何时还。
在世复几时，倏如飘风度。
空闻紫金经，白首愁相误。
抚己忽自笑，沉吟为谁故。
名利徒煎熬，安得闲余步。
终留赤玉舄，东上蓬莱路。
秦帝如我求，苍苍但烟雾。
郢客吟白雪，遗响飞青天。
徒劳歌此曲，举世谁为传。
试为巴人唱，和者乃数千。
吞声何足道，叹息空凄然。
秦水别陇首，幽咽多悲声。
胡马顾朔雪，躞蹀长嘶鸣。
感物动我心，缅然含归情。
昔视秋蛾飞，今见春蚕生。
袅袅桑柘叶，萋萋柳垂荣。
急节谢流水，羁心摇悬旌。
挥涕且复去，恻怆何时平。
秋露白如玉，团团下庭绿。
我行忽见之，寒早悲岁促。
人生鸟过目，胡乃自结束。
景公一何愚，牛山泪相续。
物苦不知足，得陇又望蜀。
人心若波澜，世路有屈曲。
三万六千日，夜夜当秉烛。
大车扬飞尘，亭午暗阡陌。
中贵多黄金，连云开甲宅。
路逢斗鸡者，冠盖何辉赫。
鼻息干虹蜺，行人皆怵惕。
世无洗耳翁，谁知尧与跖。
世道日交丧，浇风散淳源。
不采芳桂枝，反栖恶木根。
所以桃李树，吐花竟不言。
大运有兴没，群动争飞奔。
归来广成子，去入无穷门。
碧荷生幽泉，朝日艳且鲜。
秋花冒绿水，密叶罗青烟。
秀色空绝世，馨香竟谁传。
坐看飞霜满，凋此红芳年。
结根未得所，愿托华池边。
燕赵有秀色，绮楼青云端。
眉目艳皎月，一笑倾城欢。
常恐碧草晚，坐泣秋风寒。
纤手怨玉琴，清晨起长叹。
焉得偶君子，共乘双飞鸾。
容颜若飞电，时景如飘风。
草绿霜已白，日西月复东。
华鬓不耐秋，飒然成衰蓬。
古来贤圣人，一一谁成功。
君子变猿鹤，小人为沙虫。
不及广成子，乘云驾轻鸿。
三季分战国，七雄成乱麻。
王风何怨怒，世道终纷拏。
至人洞玄象，高举凌紫霞。
仲尼欲浮海，吾祖之流沙。
圣贤共沦没，临歧胡咄嗟。
玄风变太古，道丧无时还。
扰扰季叶人，鸡鸣趋四关。
但识金马门，谁知蓬莱山。
白首死罗绮，笑歌无时闲。
绿酒哂丹液，青娥凋素颜。
大儒挥金椎，琢之诗礼间。
苍苍三株树，冥目焉能攀。
郑客西入关，行行未能已。
白马华山君，相逢平原里。
璧遗镐池君，明年祖龙死。
秦人相谓曰，吾属可去矣。
一往桃花源，千春隔流水。
蓐收肃金气，西陆弦海月。
秋蝉号阶轩，感物忧不歇。
良辰竟何许，大运有沦忽。
天寒悲风生，夜久众星没。
恻恻不忍言，哀歌逮明发。
北溟有巨鱼，身长数千里。
仰喷三山雪，横吞百川水。
凭陵随海运，燀赫因风起。
吾观摩天飞，九万方未已。
羽檄如流星，虎符合专城。
喧呼救边急，群鸟皆夜鸣。
白日曜紫微，三公运权衡。
天地皆得一，澹然四海清。
借问此何为，答言楚征兵。
渡泸及五月，将赴云南征。
怯卒非战士，炎方难远行。
长号别严亲，日月惨光晶。
泣尽继以血，心摧两无声。
困兽当猛虎，穷鱼饵奔鲸。
千去不一回，投躯岂全生。
如何舞干戚，一使有苗平。
丑女来效颦，还家惊四邻。
寿陵失本步，笑杀邯郸人。
一曲斐然子，雕虫丧天真。
棘刺造沐猴，三年费精神。
功成无所用，楚楚且华身。
大雅思文王，颂声久崩沦。
安得郢中质，一挥成斧斤。
抱玉入楚国，见疑古所闻。
良宝终见弃，徒劳三献君。
直木忌先伐，芳兰哀自焚。
盈满天所损，沉冥道为群。
东海沉碧水，西关乘紫云。
鲁连及柱史，可以蹑清芬。
燕臣昔恸哭，五月飞秋霜。
庶女号苍天，震风击齐堂。
精诚有所感，造化为悲伤。
而我竟何辜，远身金殿傍。
浮云蔽紫闼，白日难回光。
群沙秽明珠，众草凌孤芳。
古来共叹息，流泪空沾裳。
孤兰生幽园，众草共芜没。
虽照阳春晖，复悲高秋月。
飞霜早淅沥，绿艳恐休歇。
若无清风吹，香气为谁发。
登高望四海，天地何漫漫。
霜被群物秋，风飘大荒寒。
荣华东流水，万事皆波澜。
白日掩徂辉，浮云无定端。
梧桐巢燕雀，枳棘栖鸳鸾。
且复归去来，剑歌行路难。
凤饥不啄粟，所食唯琅玕。
焉能与群鸡，刺蹙争一餐。
朝鸣昆丘树，夕饮砥柱湍。
归飞海路远，独宿天霜寒。
幸遇王子晋，结交青云端。
怀恩未得报，感别空长叹。
朝弄紫沂海，夕披丹霞裳。
挥手折若木，拂此西日光。
云卧游八极，玉颜已千霜。
飘飘入无倪，稽首祈上皇。
呼我游太素，玉杯赐琼浆。
一餐历万岁，何用还故乡。
永随长风去，天外恣飘扬。
摇裔双白鸥，鸣飞沧江流。
宜与海人狎，岂伊云鹤俦。
寄形宿沙月，沿芳戏春洲。
吾亦洗心者，忘机从尔游。
周穆八荒意，汉皇万乘尊。
淫乐心不极，雄豪安足论。
西海宴王母，北宫邀上元。
瑶水闻遗歌，玉怀竟空言。
灵迹成蔓草，徒悲千载魂。
绿萝纷葳蕤，缭绕松柏枝。
草木有所托，岁寒尚不移。
奈何夭桃色，坐叹葑菲诗。
玉颜艳红彩，云发非素丝。
君子恩已毕，贱妾将何为。
八荒驰惊飙，万物尽凋落。
浮云蔽颓阳，洪波振大壑。
龙凤脱罔罟，飘摇将安托。
去去乘白驹，空山咏场藿。
一百四十年，国容何赫然。
隐隐五凤楼，峨峨横三川。
王侯象星月，宾客如云烟。
斗鸡金宫里，蹴踘瑶台边。
举动摇白日，指挥回青天。
当途何翕忽，失路长弃捐。
独有扬执戟，闭关草太玄。
桃花开东园，含笑夸白日。
偶蒙东风荣，生此艳阳质。
岂无佳人色，但恐花不实。
宛转龙火飞，零落早相失。
讵知南山松，独立自萧飋。
秦皇按宝剑，赫怒震威神。
逐日巡海右，驱石驾沧津。
征卒空九宇，作桥伤万人。
但求蓬岛药，岂思农鳸春。
力尽功不赡，千载为悲辛。
美人出南国，灼灼芙蓉姿。
皓齿终不发，芳心空自持。
由来紫宫女，共妒青蛾眉。
归去潇湘沚，沉吟何足悲。
宋国梧台东，野人得燕石。
夸作天下珍，却哂赵王璧。
赵璧无缁磷，燕石非贞真。
流俗多错误，岂知玉与珉。
殷后乱天纪，楚怀亦已昏。
夷羊满中野，菉葹盈高门。
比干谏而死，屈平窜湘源。
虎口何婉娈，女媭空婵媛。
彭咸久沦没，此意与谁论。
青春流惊湍，朱明骤回薄。
不忍看秋蓬，飘扬竟何托。
光风灭兰蕙，白露洒葵藿。
美人不我期，草木日零落。
战国何纷纷，兵戈乱浮云。
赵倚两虎斗，晋为六卿分。
奸臣欲窃位，树党自相群。
果然田成子，一旦杀齐君。
倚剑登高台，悠悠送春目。
苍榛蔽层丘，琼草隐深谷。
凤鸟鸣西海，欲集无珍木。
鸒斯得所居，蒿下盈万族。
晋风日已颓，穷途方恸哭。
齐瑟弹东吟，秦弦弄西音。
慷慨动颜魄，使人成荒淫。
彼美佞邪子，婉娈来相寻。
一笑双白璧，再歌千黄金。
珍色不贵道，讵惜飞光沉。
安识紫霞客，瑶台鸣素琴。
越客采明珠，提携出南隅。
清辉照海月，美价倾皇都。
献君君按剑，怀宝空长吁。
鱼目复相哂，寸心增烦纡。
羽族禀万化，小大各有依。
周周亦何辜，六翮掩不挥。
愿衔众禽翼，一向黄河飞。
飞者莫我顾，叹息将安归。
我到巫山渚，寻古登阳台。
天空彩云灭，地远清风来。
神女去已久，襄王安在哉。
荒淫竟沦替，樵牧徒悲哀。
恻恻泣路歧，哀哀悲素丝。
路歧有南北，素丝易变移。
万事固如此，人生无定期。
田窦相倾夺，宾客互盈亏。
世途多翻覆，交道方嶮巇。
斗酒强然诺，寸心终自疑。
张陈竟火灭，萧朱亦星离。
众鸟集荣柯，穷鱼守枯池。
嗟嗟失权客，勤问何所规。

「远别离」
远别离，古有皇英之二女，乃在洞庭之南，潇湘之浦。
海水直下万里深，谁人不言此离苦。
日惨惨兮云冥冥，猩猩啼烟兮鬼啸雨。
我纵言之将何补，皇穹窃恐不照余之忠诚。
云凭凭兮欲吼怒，尧舜当之亦禅禹。
君失臣兮龙为鱼，权归臣兮鼠变虎。
或言尧幽囚，舜野死，九疑联绵皆相似，重瞳孤坟竟何是。
帝子泣兮绿云间，随风波兮去无还。
恸哭兮远望，见苍梧之深山。
苍梧山崩湘水绝，竹上之泪乃可灭。

「公无渡河」
黄河西来决昆仑，咆哮万里触龙门。
波滔天，尧咨嗟。
大禹理百川，儿啼不窥家。
杀湍湮洪水，九州始蚕麻。
其害乃去，茫然风沙。
被发之叟狂而痴，清晨临流欲奚为。
旁人不惜妻止之，公无渡河苦渡之。
虎可搏，河难凭，公果溺死流海湄。
有长鲸白齿若雪山，公乎公乎挂罥于其间，箜篌所悲竟不还。

「蜀道难」
噫吁戏危乎高哉，蜀道之难难于上青天。
蚕丛及鱼凫，开国何茫然。
尔来四万八千岁，不与秦塞通人烟。
西当太白有鸟道，可以横绝峨眉颠。
地崩山摧壮士死，然后天梯石栈相钩连。
上有六龙回日之高标，下有冲波逆折之回川。
黄鹤之飞尚不得过，猿猱欲度愁攀援。
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还，畏途巉岩不可攀。
但见悲鸟号古木，雄飞雌从绕林间。
又闻子规啼夜月，愁空山。
蜀道之难难于上青天，使人听此凋朱颜。
连峰去天不盈尺，枯松倒挂倚绝壁。
飞湍瀑流争喧豗，砯崖转石万壑雷。
其险也如此，嗟尔远道之人胡为乎来哉。
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇。
磨牙吮血，杀人如麻。
锦城虽云乐，不如早还家。
蜀道之难难于上青天，侧身西望长咨嗟。

「梁甫吟」
长啸梁甫吟，何时见阳春。
君不见朝歌屠叟辞棘津，八十西来钓渭滨。
宁羞白发照清水，逢时吐气思经纶。
广张三千六百钓，风期暗与文王亲。
大贤虎变愚不测，当年颇似寻常人。
君不见高阳酒徒起草中，长揖山东隆准公。
入门不拜骋雄辩，两女辍洗来趋风。
东下齐城七十二，指挥楚汉如旋蓬。
狂客落魄尚如此，何况壮士当群雄。
我欲攀龙见明主，雷公砰訇震天鼓。
帝傍投壶多玉女，三时大笑开电光。
倏烁晦冥起风雨，阊阖九门不可通。
以额扣关阍者怒，白日不照吾精诚，杞国无事忧天倾。
猰貐磨牙竞人肉，驺虞不折生草茎。
手接飞猱搏雕虎，侧足焦原未言苦。
智者可卷愚者豪，世人见我轻鸿毛。
力排南山三壮士，齐相杀之费二桃。
吴楚弄兵无剧孟，亚夫咍尔为徒劳。
梁甫吟，梁甫吟，声正悲。
张公两龙剑，神物合有时。
风云感会起屠钓，大人臲屼当安之。

「乌夜啼」
黄云城边乌欲栖，归飞哑哑枝上啼。
机中织锦秦川女，碧纱如烟隔窗语。
停梭怅然忆远人，独宿孤房泪如雨。

「乌栖曲」
姑苏台上乌栖时，吴王宫里醉西施。
吴歌楚舞欢未毕，青山欲衔半边日。
银箭金壶漏水多，起看秋月坠江波。
东方渐高奈乐何。

「战城南」
去年战桑干源，今年战葱河道。
洗兵条支海上波，放马天山雪中草。
万里长征战，三军尽衰老。
匈奴以杀戮为耕作，古来唯见白骨黄沙田。
秦家筑城避胡处，汉家还有烽火然。
烽火然不息，征战无已时。
野战格斗死，败马号鸣向天悲。
乌鸢啄人肠，衔飞上挂枯树枝。
士卒涂草莽，将军空尔为。
乃知兵者是凶器，圣人不得已而用之。

「将进酒」
君不见黄河之水天上来，奔流到海不复回。
君不见高堂明镜悲白发，朝如青丝暮成雪。
人生得意须尽欢，莫使金樽空对月。
天生我材必有用，千金散尽还复来。
烹羊宰牛且为乐，会须一饮三百杯。
岑夫子，丹丘生，将进酒，君莫停。
与君歌一曲，请君为我侧耳听。
钟鼓馔玉不足贵，但愿长醉不愿醒。
古来圣贤皆寂寞，惟有饮者留其名。
陈王昔时宴平乐，斗酒十千恣欢谑。
主人何为言少钱，径须沽取对君酌。
五花马，千金裘，呼儿将出换美酒，与尔同销万古愁。

「行行游且猎篇」
边城儿，生年不读一字书，但将游猎夸轻趫。
胡马秋肥宜白草，骑来蹑影何矜骄。
金鞭拂雪挥鸣鞘，半酣呼鹰出远郊。
弓弯满月不虚发，双鶬迸落连飞髇。
海边观者皆辟易，猛气英风振沙碛。
儒生不及游侠人，白首下帷复何益。

「飞龙引二首」
黄帝铸鼎于荆山，炼丹砂。
丹砂成黄金，骑龙飞上太清家。
云愁海思令人嗟，宫中彩女颜如花。
飘然挥手凌紫霞，从风纵体登鸾车。
登鸾车，侍轩辕，遨游青天中，其乐不可言。
鼎湖流水清且闲，轩辕去时有弓剑，古人传道留其间。
后宫婵娟多花颜，乘鸾飞烟亦不还，骑龙攀天造天关。
造天关，闻天语，长云河车载玉女。
载玉女，过紫皇，紫皇乃赐白兔所捣之药方，后天而老凋三光。
下视瑶池见王母，蛾眉萧飒如秋霜。

「天马歌」
天马来出月支窟，背为虎文龙翼骨。
嘶青云，振绿发，兰筋权奇走灭没。
腾昆仑，历西极，四足无一蹶。
鸡鸣刷燕晡秣越，神行电迈蹑慌惚。
天马呼，飞龙趋，目明长庚臆双凫。
尾如流星首渴乌，口喷红光汗沟朱。
曾陪时龙蹑天衢，羁金络月照皇都。
逸气棱棱凌九区，白璧如山谁敢沽。
回头笑紫燕，但觉尔辈愚。
天马奔，恋君轩，駷跃惊矫浮云翻。
万里足踯躅，遥瞻阊阖门。
不逢寒风子，谁采逸景孙。
白云在青天，丘陵远崔嵬。
盐车上峻坂，倒行逆施畏日晚。
伯乐翦拂中道遗，少尽其力老弃之。
愿逢田子方，恻然为我悲。
虽有玉山禾，不能疗苦饥。
严霜五月凋桂枝，伏枥衔冤摧两眉。
请君赎献穆天子，犹堪弄影舞瑶池。

「行路难三首」
金樽清酒斗十千，玉盘珍羞直万钱。
停杯投箸不能食，拔剑四顾心茫然。
欲渡黄河冰塞川，将登太行雪满山。
闲来垂钓碧溪上，忽复乘舟梦日边。
行路难，行路难，多歧路，今安在。
长风破浪会有时，直挂云帆济沧海。
大道如青天，我独不得出。
羞逐长安社中儿，赤鸡白狗赌梨栗。
弹剑作歌奏苦声，曳裾王门不称情。
淮阴市井笑韩信，汉朝公卿忌贾生。
君不见昔时燕家重郭隗，拥篲折节无嫌猜。
剧辛乐毅感恩分，输肝剖胆效英才。
昭王白骨萦烂草，谁人更扫黄金台。
行路难，归去来。
有耳莫洗颍川水，有口莫食首阳蕨。
含光混世贵无名，何用孤高比云月。
吾观自古贤达人，功成不退皆殒身。
子胥既弃吴江上，屈原终投湘水滨。
陆机雄才岂自保，李斯税驾苦不早。
华亭鹤唳讵可闻，上蔡苍鹰何足道。
君不见吴中张翰称达生，秋风忽忆江东行。
且乐生前一杯酒，何须身后千载名。

「长相思」
长相思，在长安。
络纬秋啼金井阑，微霜凄凄簟色寒。
孤灯不明思欲绝，卷帷望月空长叹，美人如花隔云端。
上有青冥之长天，下有渌水之波澜。
天长路远魂飞苦，梦魂不到关山难。
长相思，摧心肝。

「上留田行」
行至上留田，孤坟何峥嵘。
积此万古恨，春草不复生。
悲风四边来，肠断白杨声。
借问谁家地，埋没蒿里茔。
古老向余言，言是上留田，蓬科马鬣今已平。
昔之弟死兄不葬，他人于此举铭旌。
一鸟死，百鸟鸣。
一兽走，百兽惊。
桓山之禽别离苦，欲去回翔不能征。
田氏仓卒骨肉分，青天白日摧紫荆。
交柯之木本同形，东枝憔悴西枝荣。
无心之物尚如此，参商胡乃寻天兵。
孤竹延陵，让国扬名。
高风缅邈，颓波激清。
尺布之谣，塞耳不能听。

「春日行」
深宫高楼入紫清，金作蛟龙盘绣楹。
佳人当窗弄白日，弦将手语弹鸣筝。
春风吹落君王耳，此曲乃是升天行。
因出天池泛蓬瀛，楼船蹙沓波浪惊。
三千双蛾献歌笑，挝钟考鼓宫殿倾，万姓聚舞歌太平。
我无为，人自宁。
三十六帝欲相迎，仙人飘翩下云輧。
帝不去，留镐京。
安能为轩辕，独往入窅冥。
小臣拜献南山寿，陛下万古垂鸿名。

「前有一樽酒行二首」
春风东来忽相过，金樽渌酒生微波。
落花纷纷稍觉多，美人欲醉朱颜酡。
青轩桃李能几何，流光欺人忽蹉跎。
君起舞，日西夕。
当年意气不肯平，白发如丝叹何益。
琴奏龙门之绿桐，玉壶美酒清若空。
催弦拂柱与君饮，看朱成碧颜始红。
胡姬貌如花，当垆笑春风。
笑春风，舞罗衣，君今不醉将安归。

「夜坐吟」
冬夜夜寒觉夜长，沉吟久坐坐北堂。
冰合井泉月入闺，金缸青凝照悲啼。
金缸灭，啼转多。
掩妾泪，听君歌。
歌有声，妾有情。
情声合，两无违。
一语不入意，从君万曲梁尘飞。

「野田黄雀行」
游莫逐炎洲翠，栖莫近吴宫燕。
吴宫火起焚巢窠，炎洲逐翠遭网罗。
萧条两翅蓬蒿下，纵有鹰鹯奈若何。

「箜篌谣」
攀天莫登龙，走山莫骑虎。
贵贱结交心不移，唯有严陵及光武。
周公称大圣，管蔡宁相容。
汉谣一斗粟，不与淮南舂。
兄弟尚路人，吾心安所从。
他人方寸间，山海几千重。
轻言托朋友，对面九疑峰。
开花必早落，桃李不如松。
管鲍久已死，何人继其踪。

「雉朝飞」
麦陇青青三月时，白雉朝飞挟两雌。
锦衣绣翼何离褷，犊牧采薪感之悲。
春天和，白日暖。
啄食饮泉勇气满，争雄斗死绣颈断。
雉子班奏急管弦，倾心酒美尽玉碗。
枯杨枯杨尔生稊，我独七十而孤栖。
弹弦写恨意不尽，瞑目归黄泥。

「上云乐」
金天之西，白日所没。
康老胡雏，生彼月窟。
巉岩容仪，戍削风骨。
碧玉炅炅双目瞳，黄金拳拳两鬓红。
华盖垂下睫，嵩岳临上唇。
不睹诡谲貌，岂知造化神。
大道是文康之严父，元气乃文康之老亲。
抚顶弄盘古，推车转天轮。
云见日月初生时，铸冶火精与水银。
阳乌未出谷，顾兔半藏身。
女娲戏黄土，团作愚下人。
散在六合间，濛濛若沙尘。
生死了不尽，谁明此胡是仙真。
西海栽若木，东溟植扶桑。
别来几多时，枝叶万里长。
中国有七圣，半路颓洪荒。
陛下应运起，龙飞入咸阳。
赤眉立盆子，白水兴汉光。
叱咤四海动，洪涛为簸扬。
举足蹋紫微，天关自开张。
老胡感至德，东来进仙倡。
五色师子，九苞凤凰。
是老胡鸡犬，鸣舞飞帝乡。
淋漓飒沓，进退成行。
能胡歌，献汉酒。
跪双膝，立两肘。
散花指天举素手。
拜龙颜，献圣寿。
北斗戾，南山摧。
天子九九八十一万岁，长倾万岁杯。

「白鸠辞」
铿鸣钟，考朗鼓。
歌白鸠，引拂舞。
白鸠之白谁与邻，霜衣雪襟诚可珍。
含哺七子能平均。
食不噎，性安驯。
首农政，鸣阳春。
天子刻玉杖，镂形赐耆人。
白鹭之白非纯真，外洁其色心匪仁。
阙五德，无司晨，胡为啄我葭下之紫鳞。
鹰鹯雕鹗，贪而好杀。
凤凰虽大圣，不愿以为臣。

「日出行」
日出东方隈，似从地底来。
历天又入海，六龙所舍安在哉。
其始与终古不息，人非元气安得与之久裴徊。
草不谢荣于春风，木不怨落于秋天。
谁挥鞭策驱四运，万物兴歇皆自然。
羲和羲和，汝奚汩没于荒淫之波。
鲁阳何德，驻景挥戈。
逆道违天，矫诬实多。
吾将囊括大块，浩然与溟涬同科。

「胡无人」
严风吹霜海草凋，筋干精坚胡马骄。
汉家战士三十万，将军兼领霍嫖姚。
流星白羽腰间插，剑花秋莲光出匣。
天兵照雪下玉关，虏箭如沙射金甲。
云龙风虎尽交回，太白入月敌可摧。
敌可摧，旄头灭，履胡之肠涉胡血。
悬胡青天上，埋胡紫塞傍。
胡无人，汉道昌。

「北风行」
烛龙栖寒门，光曜犹旦开。
日月照之何不及此，唯有北风号怒天上来。
燕山雪花大如席，片片吹落轩辕台。
幽州思妇十二月，停歌罢笑双蛾摧。
倚门望行人，念君长城苦寒良可哀。
别时提剑救边去，遗此虎纹金鞞靫。
中有一双白羽箭，蜘蛛结网生尘埃。
箭空在，人今战死不复回。
不忍见此物，焚之已成灰。
黄河捧土尚可塞，北风雨雪恨难裁。

「侠客行」
赵客缦胡缨，吴钩霜雪明。
银鞍照白马，飒沓如流星。
十步杀一人，千里不留行。
事了拂衣去，深藏身与名。
闲过信陵饮，脱剑膝前横。
将炙啖朱亥，持觞劝侯嬴。
三杯吐然诺，五岳倒为轻。
眼花耳热后，意气素霓生。
救赵挥金槌，邯郸先震惊。
千秋二壮士，煊赫大梁城。
纵死侠骨香，不惭世上英。
谁能书閤下，白首太玄经。

「关山月」
明月出天山，苍茫云海间。
长风几万里，吹度玉门关。
汉下白登道，胡窥青海湾。
由来征战地，不见有人还。
戍客望边色，思归多苦颜。
高楼当此夜，叹息未应闲。

「独漉篇」
独漉水中泥，水浊不见月。
不见月尚可，水深行人没。
越鸟从南来，胡鹰亦北渡。
我欲弯弓向天射，惜其中道失归路。
落叶别树，飘零随风。
客无所托，悲与此同。
罗帏舒卷，似有人开。
明月直入，无心可猜。
雄剑挂壁，时时龙鸣。
不断犀象，绣涩苔生。
国耻未雪，何由成名。
神鹰梦泽，不顾鸱鸢。
为君一击，鹏抟九天。

「登高丘而望远」
登高丘，望远海。
六鳌骨已霜，三山流安在。
扶桑半摧折，白日沈光彩。
银台金阙如梦中，秦皇汉武空相待。
精卫费木石，鼋鼍无所凭。
君不见骊山茂陵尽灰灭，牧羊之子来攀登。
盗贼劫宝玉，精灵竟何能。
穷兵黩武今如此，鼎湖飞龙安可乘。

「阳春歌」
长安白日照春空，绿杨结烟垂袅风。
披香殿前花始红，流芳发色绣户中。
绣户中，相经过。
飞燕皇后轻身舞，紫宫夫人绝世歌。
圣君三万六千日，岁岁年年奈乐何。

「杨叛儿」
君歌杨叛儿，妾劝新丰酒。
何许最关人，乌啼白门柳。
乌啼隐杨花，君醉留妾家。
博山炉中沉香火，双烟一气凌紫霞。

「双燕离」
双燕复双燕，双飞令人羡。
玉楼珠阁不独栖，金窗绣户长相见。
柏梁失火去，因入吴王宫。
吴宫又焚荡，雏尽巢亦空。
憔悴一身在，孀雌忆故雄。
双飞难再得，伤我寸心中。

「山人劝酒」
苍苍云松，落落绮皓。
春风尔来为阿谁，蝴蝶忽然满芳草。
秀眉霜雪颜桃花，骨青髓绿长美好。
称是秦时避世人，劝酒相欢不知老。
各守麋鹿志，耻随龙虎争。
欻起佐太子，汉王乃复惊。
顾谓戚夫人，彼翁羽翼成。
归来商山下，泛若云无情。
举觞酹巢由，洗耳何独清。
浩歌望嵩岳，意气还相倾。

「于阗采花」
于阗采花人，自言花相似。
明妃一朝西入胡，胡中美女多羞死。
乃知汉地多名姝，胡中无花可方比。
丹青能令丑者妍，无盐翻在深宫里。
自古妒蛾眉，胡沙埋皓齿。

「鞠歌行」
玉不自言如桃李，鱼目笑之卞和耻。
楚国青蝇何太多，连城白璧遭谗毁。
荆山长号泣血人，忠臣死为刖足鬼。
听曲知甯戚，夷吾因小妻。
秦穆五羊皮，买死百里奚。
洗拂青云上，当时贱如泥。
朝歌鼓刀叟，虎变磻溪中。
一举钓六合，遂荒营丘东。
平生渭水曲，谁识此老翁。
奈何今之人，双目送飞鸿。

「幽涧泉」
拂彼白石，弹吾素琴。
幽涧愀兮流泉深，善手明徽高张清。
心寂历似千古，松飕飗兮万寻。
中见愁猿吊影而危处兮，叫秋木而长吟。
客有哀时失职而听者，泪淋浪以沾襟。
乃缉商缀羽，潺湲成音。
吾但写声发情于妙指，殊不知此曲之古今。
幽涧泉，鸣深林。

「王昭君二首」
汉家秦地月，流影照明妃。
一上玉关道，天涯去不归。
汉月还从东海出，明妃西嫁无来日。
燕支长寒雪作花，蛾眉憔悴没胡沙。
生乏黄金枉图画，死留青冢使人嗟。
昭君拂玉鞍，上马啼红颊。
今日汉宫人，明朝胡地妾。

「中山孺子妾歌」
中山孺子妾，特以色见珍。
虽然不如延年妹，亦是当时绝世人。
桃李出深井，花艳惊上春。
一贵复一贱，关天岂由身。
芙蓉老秋霜，团扇羞网尘。
戚姬髡发入舂市，万古共悲辛。

「荆州歌」
白帝城边足风波，瞿塘五月谁敢过。
荆州麦熟茧成蛾，缲丝忆君头绪多。
拨谷飞鸣奈妾何。

「雉子斑」
辟邪伎作鼓吹惊，雉子班之奏曲成，喔咿振迅欲飞鸣。
扇锦翼，雄风生。
双雌同饮啄，趫悍谁能争。
乍向草中耿介死，不求黄金笼下生。
天地至广大，何惜遂物情。
善卷让天子，务光亦逃名。
所贵旷士怀，朗然合太清。

「相逢行」
相逢红尘内，高揖黄金鞭。
万户垂杨里，君家阿那边。

「有所思」
我思仙人乃在碧海之东隅。
海寒多天风，白波连山倒蓬壶。
长鲸喷涌不可涉，抚心茫茫泪如珠。
西来青鸟东飞去，愿寄一书谢麻姑。

「久别离」
别来几春未还家，玉窗五见樱桃花。
况有锦字书，开缄使人嗟。
至此肠断彼心绝。
云鬟绿鬓罢梳结，愁如回飙乱白雪。
去年寄书报阳台，今年寄书重相催。
东风兮东风，为我吹行云使西来。
待来竟不来，落花寂寂委青苔。

「白头吟」
锦水东北流，波荡双鸳鸯。
雄巢汉宫树，雌弄秦草芳。
宁同万死碎绮翼，不忍云间两分张。
此时阿娇正娇妒，独坐长门愁日暮。
但愿君恩顾妾深，岂惜黄金买词赋。
相如作赋得黄金，丈夫好新多异心。
一朝将聘茂陵女，文君因赠白头吟。
东流不作西归水，落花辞条羞故林。
兔丝固无情，随风任倾倒。
谁使女萝枝，而来强萦抱。
两草犹一心，人心不如草。
莫卷龙须席，从他生网丝。
且留琥珀枕，或有梦来时。
覆水再收岂满杯，弃妾已去难重回。
古来得意不相负，只今惟见青陵台。

「采莲曲」
若耶溪傍采莲女，笑隔荷花共人语。
日照新妆水底明，风飘香袂空中举。
岸上谁家游冶郎，三三五五映垂杨。
紫骝嘶入落花去，见此踟蹰空断肠。

「临江王节士歌」
洞庭白波木叶稀，燕鸿始入吴云飞。
吴云寒，燕鸿苦。
风号沙宿潇湘浦，节士悲秋泪如雨。
白日当天心，照之可以事明主。
壮士愤，雄风生。
安得倚天剑，跨海斩长鲸。

「司马将军歌」
狂风吹古月，窃弄章华台。
北落明星动光彩，南征猛将如云雷。
手中电击倚天剑，直斩长鲸海水开。
我见楼船壮心目，颇似龙骧下三蜀。
扬兵习战张虎旗，江中白浪如银屋。
身居玉帐临河魁，紫髯若戟冠崔嵬，细柳开营揖天子，始知灞上为婴孩。
羌笛横吹阿亸回，向月楼中吹落梅。
将军自起舞长剑，壮士呼声动九垓。
功成献凯见明主，丹青画像麒麟台。

「君道曲」
大君若天覆，广运无不至。
轩后爪牙尝先太山稽，如心之使臂。
小白鸿翼于夷吾，刘葛鱼水本无二。
土校可成墙，积德为厚地。

「结袜子」
燕南壮士吴门豪，筑中置铅鱼隐刀。
感君恩重许君命，太山一掷轻鸿毛。

「结客少年场行」
紫燕黄金瞳，啾啾摇绿騣。
平明相驰逐，结客洛门东。
少年学剑术，凌轹白猿公。
珠袍曳锦带，匕首插吴鸿。
由来万夫勇，挟此生雄风。
托交从剧孟，买醉入新丰。
笑尽一杯酒，杀人都市中。
羞道易水寒，从令日贯虹。
燕丹事不立，虚没秦帝宫。
舞阳死灰人，安可与成功。

「长干行二首」
妾发初覆额，折花门前剧。
郎骑竹马来，绕床弄青梅。
同居长干里，两小无嫌猜。
十四为君妇，羞颜未尝开。
低头向暗壁，千唤不一回。
十五始展眉，愿同尘与灰。
常存抱柱信，岂上望夫台。
十六君远行，瞿塘滟滪堆。
五月不可触，猿声天上哀。
门前迟行迹，一一生绿苔。
苔深不能扫，落叶秋风早。
八月胡蝶来，双飞西园草。
感此伤妾心，坐愁红颜老。
早晚下三巴，预将书报家。
相迎不道远，直至长风沙。
忆妾深闺里，烟尘不曾识。
嫁与长干人，沙头候风色。
五月南风兴，思君下巴陵。
八月西风起，想君发扬子。
去来悲如何，见少离别多。
湘潭几日到，妾梦越风波。
昨夜狂风度，吹折江头树。
淼淼暗无边，行人在何处。
好乘浮云骢，佳期兰渚东。
鸳鸯绿蒲上，翡翠锦屏中。
自怜十五馀，颜色桃花红。
那作商人妇，愁水复愁风。

「古朗月行」
小时不识月，呼作白玉盘。
又疑瑶台镜，飞在白云端。
仙人垂两足，桂树作团团。
白兔捣药成，问言与谁餐。
蟾蜍蚀圆影，大明夜已残。
羿昔落九乌，天人清且安。
阴精此沦惑，去去不足观。
忧来其如何，凄怆摧心肝。

「上之回」
三十六离宫，楼台与天通。
阁道步行月，美人愁烟空。
恩疏宠不及，桃李伤春风。
淫乐意何极，金舆向回中。
万乘出黄道，千旗扬彩虹。
前军细柳北，后骑甘泉东。
岂问渭川老，宁邀襄野童。
但慕瑶池宴，归来乐未穷。

「独不见」
白马谁家子，黄龙边塞儿。
天山三丈雪，岂是远行时。
春蕙忽秋草，莎鸡鸣西池。
风摧寒棕响，月入霜闺悲。
忆与君别年，种桃齐蛾眉。
桃今百馀尺，花落成枯枝。
终然独不见，流泪空自知。

「白纻辞三首」
扬清歌，发皓齿，北方佳人东邻子。
且吟白纻停绿水，长袖拂面为君起。
寒云夜卷霜海空，胡风吹天飘塞鸿。
玉颜满堂乐未终，馆娃日落歌吹濛。
月寒江清夜沉沉，美人一笑千黄金。
垂罗舞縠扬哀音，郢中白雪且莫吟，子夜吴歌动君心。
动君心，冀君赏。
愿作天池双鸳鸯，一朝飞去青云上。
吴刀剪彩缝舞衣，明妆丽服夺春晖。
扬眉转袖若雪飞，倾城独立世所稀。
激楚结风醉忘归，高堂月落烛已微，玉钗挂缨君莫违。

「鸣雁行」
胡雁鸣，辞燕山，昨发委羽朝度关。
一一衔芦枝，南飞散落天地间，连行接翼往复还。
客居烟波寄湘吴，凌霜触雪毛体枯。
畏逢矰缴惊相呼，闻弦虚坠良可吁。
君更弹射何为乎。

「妾薄命」
汉帝宠阿娇，贮之黄金屋。
咳唾落九天，随风生珠玉。
宠极爱还歇，妒深情却疏。
长门一步地，不肯暂回车。
雨落不上天，水覆难再收。
君情与妾意，各自东西流。
昔日芙蓉花，今成断根草。
以色事他人，能得几时好。

「幽州胡马客歌」
幽州胡马客，绿眼虎皮冠。
笑拂两只箭，万人不可干。
弯弓若转月，白雁落云端。
双双掉鞭行，游猎向楼兰。
出门不顾后，报国死何难。
天骄五单于，狼戾好凶残。
牛马散北海，割鲜若虎餐。
虽居燕支山，不道朔雪寒。
妇女马上笑，颜如赪玉盘。
翻飞射鸟兽，花月醉雕鞍。
旄头四光芒，争战若蜂攒。
白刃洒赤血，流沙为之丹。
名将古谁是，疲兵良可叹。
何时天狼灭，父子得闲安。

「门有车马客行」
门有车马宾，金鞍曜朱轮。
谓从丹霄落，乃是故乡亲。
呼儿扫中堂，坐客论悲辛。
对酒两不饮，停觞泪盈巾。
叹我万里游，飘飘三十春。
空谈帝王略，紫绶不挂身。
雄剑藏玉匣，阴符生素尘。
廓落无所合，流离湘水滨。
借问宗党间，多为泉下人。
生苦百战役，死托万鬼邻。
北风扬胡沙，埋翳周与秦。
大运且如此，苍穹宁匪仁。
恻怆竟何道，存亡任大钧。

「君子有所思行」
紫阁连终南，青冥天倪色。
凭崖望咸阳，宫阙罗北极。
万井惊画出，九衢如弦直。
渭水银河清，横天流不息。
朝野盛文物，衣冠何翕赩。
厩马散连山，军容威绝域。
伊皋运元化，卫霍输筋力。
歌钟乐未休，荣去老还逼。
圆光过满缺，太阳移中昃。
不散东海金，何争西飞匿。
无作牛山悲，恻怆泪沾臆。

「东海有勇妇」
梁山感杞妻，恸哭为之倾。
金石忽暂开，都由激深情。
东海有勇妇，何惭苏子卿。
学剑越处子，超然若流星。
损躯报夫仇，万死不顾生。
白刃耀素雪，苍天感精诚。
十步两躩跃，三呼一交兵。
斩首掉国门，蹴踏五藏行。
豁此伉俪愤，粲然大义明。
北海李使君，飞章奏天庭。
舍罪警风俗，流芳播沧瀛。
名在列女籍，竹帛已光荣。
淳于免诏狱，汉主为缇萦。
津妾一棹歌，脱父于严刑。
十子若不肖，不如一女英。
豫让斩空衣，有心竟无成。
要离杀庆忌，壮夫所素轻。
妻子亦何辜，焚之买虚声。
岂如东海妇，事立独扬名。

「黄葛篇」
黄葛生洛溪，黄花自绵幂。
青烟蔓长条，缭绕几百尺。
闺人费素手，采缉作絺绤。
缝为绝国衣，远寄日南客。
苍梧大火落，暑服莫轻掷。
此物虽过时，是妾手中迹。

「白马篇」
龙马花雪毛，金鞍五陵豪。
秋霜切玉剑，落日明珠袍。
斗鸡事万乘，轩盖一何高。
弓摧南山虎，手接太行猱。
酒后竞风采，三杯弄宝刀。
杀人如剪草，剧孟同游遨。
发愤去函谷，从军向临洮。
叱咤万战场，匈奴尽奔逃。
归来使酒气，未肯拜萧曹。
羞入原宪室，荒淫隐蓬蒿。

「凤吹笙曲」
仙人十五爱吹笙，学得昆丘彩凤鸣。
始闻炼气餐金液，复道朝天赴玉京。
玉京迢迢几千里，凤笙去去无穷已。
欲叹离声发绛唇，更嗟别调流纤指。
此时惜别讵堪闻，此地相看未忍分。
重吟真曲和清吹，却奏仙歌响绿云。
绿云紫气向函关，访道应寻缑氏山。
莫学吹笙王子晋，一遇浮丘断不还。

「怨歌行」
十五入汉宫，花颜笑春红。
君王选玉色，侍寝金屏中。
荐枕娇夕月，卷衣恋春风。
宁知赵飞燕，夺宠恨无穷。
沉忧能伤人，绿鬓成霜蓬。
一朝不得意，世事徒为空。
鹔鹴换美酒，舞衣罢雕龙。
寒苦不忍言，为君奏丝桐。
肠断弦亦绝，悲心夜忡忡。

「塞下曲六首」
五月天山雪，无花只有寒。
笛中闻折柳，春色未曾看。
晓战随金鼓，宵眠抱玉鞍。
愿将腰下剑，直为斩楼兰。
天兵下北荒，胡马欲南饮。
横戈从百战，直为衔恩甚。
握雪海上餐，拂沙陇头寝。
何当破月氏，然后方高枕。
骏马似风飙，鸣鞭出渭桥。
弯弓辞汉月，插羽破天骄。
阵解星芒尽，营空海雾消。
功成画麟阁，独有霍嫖姚。
白马黄金塞，云砂绕梦思。
那堪愁苦节，远忆边城儿。
萤飞秋窗满，月度霜闺迟。
摧残梧桐叶，萧飒沙棠枝。
无时独不见，流泪空自知。
塞虏乘秋下，天兵出汉家。
将军分虎竹，战士卧龙沙。
边月随弓影，胡霜拂剑花。
玉关殊未入，少妇莫长嗟。
烽火动沙漠，连照甘泉云。
汉皇按剑起，还召李将军。
兵气天上合，鼓声陇底闻。
横行负勇气，一战净妖氛。

「来日大难」
来日一身，携粮负薪。
道长食尽，苦口焦唇。
今日醉饱，乐过千春。
仙人相存，诱我远学。
海凌三山，陆憩五岳。
乘龙天飞，目瞻两角。
授以仙药，金丹满握。
蟪蛄蒙恩，深愧短促。
思填东海，强衔一木。
道重天地，轩师广成。
蝉翼九五，以求长生。
下士大笑，如苍蝇声。

「塞上曲」
大汉无中策，匈奴犯渭桥。
五原秋草绿，胡马一何骄。
命将征西极，横行阴山侧。
燕支落汉家，妇女无华色。
转战渡黄河，休兵乐事多。
萧条清万里，瀚海寂无波。

「玉阶怨」
玉阶生白露，夜久侵罗袜。
却下水晶帘，玲珑望秋月。

「襄阳曲四首」
襄阳行乐处，歌舞白铜鞮。
江城回渌水，花月使人迷。
山公醉酒时，酩酊高阳下。
头上白接篱，倒著还骑马。
岘山临汉江，水绿沙如雪。
上有堕泪碑，青苔久磨灭。
且醉习家池，莫看堕泪碑。
山公欲上马，笑杀襄阳儿。

「大堤曲」
汉水临襄阳，花开大堤暖。
佳期大堤下，泪向南云满。
春风无复情，吹我梦魂散。
不见眼中人，天长音信断。

「宫中行乐词八首」
小小生金屋，盈盈在紫微。
山花插宝髻，石竹绣罗衣。
每出深宫里，常随步辇归。
只愁歌舞散，化作彩云飞。
柳色黄金嫩，梨花白雪香。
玉楼巢翡翠，金殿锁鸳鸯。
选妓随雕辇，征歌出洞房。
宫中谁第一，飞燕在昭阳。
卢橘为秦树，蒲萄出汉宫。
烟花宜落日，丝管醉春风。
笛奏龙吟水，箫鸣凤下空。
君王多乐事，还与万方同。
玉树春归日，金宫乐事多。
后庭朝未入，轻辇夜相过。
笑出花间语，娇来竹下歌。
莫教明月去，留著醉嫦娥。
绣户香风暖，纱窗曙色新。
宫花争笑日，池草暗生春。
绿树闻歌鸟，青楼见舞人。
昭阳桃李月，罗绮自相亲。
今日明光里，还须结伴游。
春风开紫殿，天乐下朱楼。
艳舞全知巧，娇歌半欲羞。
更怜花月夜，宫女笑藏钩。
寒雪梅中尽，春风柳上归。
宫莺娇欲醉，檐燕语还飞。
迟日明歌席，新花艳舞衣。
晚来移彩仗，行乐泥光辉。
水绿南薰殿，花红北阙楼。
莺歌闻太液，凤吹绕瀛洲。
素女鸣珠佩，天人弄彩球。
今朝风日好，宜入未央游。

「清平调词三首」
云想衣裳花相容，春风拂槛露华浓。
若非群玉山头见，会向瑶台月下逢。
一枝秾艳露凝香，云雨巫山枉断肠。
借问汉宫谁得似，可怜飞燕倚新妆。
名花倾国两相欢，长得君王带笑看。
解释春风无限恨，沉香亭北倚阑干。

「入朝曲」
金陵控海浦，渌水带吴京。
铙歌列骑吹，飒沓引公卿。
槌钟速严妆，伐鼓启重城。
天子凭玉几，剑履若云行。
日出照万户，簪裾烂明星。
朝罢沐浴闲，遨游阆风亭。
济济双阙下，欢娱乐恩荣。

「秦女休行」
西门秦氏女，秀色如琼花。
手挥白杨刀，清昼杀雠家。
罗袖洒赤血，英气凌紫霞。
直上西山去，关吏相邀遮。
婿为燕国王，身被诏狱加。
犯刑若履虎，不畏落爪牙。
素颈未及断，摧眉伏泥沙。
金鸡忽放赦，大辟得宽赊。
何惭聂政姊，万古共惊嗟。

「秦女卷衣」
天子居未央，妾侍卷衣裳。
顾无紫宫宠，敢拂黄金床。
水至亦不去，熊来尚可当。
微身奉日月，飘若萤之光。
愿君采葑菲，无以下体妨。

「东武吟」
好古笑流俗，素闻贤达风。
方希佐明主，长揖辞成功。
白日在高天，回光烛微躬。
恭承凤凰诏，欻起云萝中。
清切紫霄迥，优游丹禁通。
君王赐颜色，声价凌烟虹。
乘舆拥翠盖，扈从金城东。
宝马丽绝景，锦衣入新丰。
依岩望松雪，对酒鸣丝桐。
因学扬子云，献赋甘泉宫。
天书美片善，清芬播无穷。
归来入咸阳，谈笑皆王公。
一朝去金马，飘落成飞蓬。
宾客日疏散，玉樽亦已空。
才力犹可倚，不惭世上雄。
闲作东武吟，曲尽情未终。
书此谢知己，吾寻黄绮翁。

「邯郸才人嫁为厮养卒妇」
妾本崇台女，扬蛾入丹阙。
自倚颜如花，宁知有凋歇。
一辞玉阶下，去若朝云没。
每忆邯郸城，深宫梦秋月。
君王不可见，惆怅至明发。

「出自蓟北门行」
虏阵横北荒，胡星耀精芒。
羽书速惊电，烽火昼连光。
虎竹救边急，戎车森已行。
明主不安席，按剑心飞扬。
推毂出猛将，连旗登战场。
兵威冲绝幕，杀气凌穹苍。
列卒赤山下，开营紫塞傍。
孟冬风沙紧，旌旗飒凋伤。
画角悲海月，征衣卷天霜。
挥刃斩楼兰，弯弓射贤王。
单于一平荡，种落自奔亡。
收功报天子，行歌归咸阳。

「洛阳陌」
白玉谁家郎，回车渡天津。
看花东陌上，惊动洛阳人。

「北上行」
北上何所苦，北上缘太行。
磴道盘且峻，巉岩凌穹苍。
马足蹶侧石，车轮摧高冈。
沙尘接幽州，烽火连朔方。
杀气毒剑戟，严风裂衣裳。
奔鲸夹黄河，凿齿屯洛阳。
前行无归日，返顾思旧乡。
惨戚冰雪里，悲号绝中肠。
尺布不掩体，皮肤剧枯桑。
汲水涧谷阻，采薪陇坂长。
猛虎又掉尾，磨牙皓秋霜。
草木不可餐，饥饮零露浆。
叹此北上苦，停骖为之伤。
何日王道平，开颜睹天光。

「短歌行」
白日何短短，百年苦易满。
苍穹浩茫茫，万劫太极长。
麻姑垂两鬓，一半已成霜。
天公见玉女，大笑亿千场。
吾欲揽六龙，回车挂扶桑。
北斗酌美酒，劝龙各一觞。
富贵非所愿，与人驻颜光。

「空城雀」
嗷嗷空城雀，身计何戚促。
本与鹪鹩群，不随凤凰族。
提携四黄口，饮乳未尝足。
食君糠秕馀，尝恐乌鸢逐。
耻涉太行险，羞营覆车粟。
天命有定端，守分绝所欲。

「发白马」
将军发白马，旌节度黄河。
箫鼓聒川岳，沧溟涌涛波。
武安有振瓦，易水无寒歌。
铁骑若雪山，饮流涸滹沱。
扬兵猎月窟，转战略朝那。
倚剑登燕然，边烽列嵯峨。
萧条万里外，耕作五原多。
一扫清大漠，包虎戢金戈。

「陌上桑」
美女渭桥东，春还事蚕作。
五马如飞龙，青丝结金络。
不知谁家子，调笑来相谑。
妾本秦罗敷，玉颜艳名都。
绿条映素手，采桑向城隅。
使君且不顾，况复论秋胡。
寒螀爱碧草，鸣凤栖青梧。
托心自有处，但怪傍人愚。
徒令白日暮，高驾空踟蹰。

「枯鱼过河泣」
白龙改常服，偶被豫且制。
谁使尔为鱼，徒劳诉天帝。
作书报鲸鲵，勿恃风涛势。
涛落归泥沙，翻遭蝼蚁噬。
万乘慎出入，柏人以为识。

「丁督护歌」
云阳上征去，两岸饶商贾。
吴牛喘月时，拖船一何苦。
水浊不可饮，壶浆半成土。
一唱督护歌，心摧泪如雨。
万人凿盘石，无由达江浒。
君看石芒砀，掩泪悲千古。

「相逢行」
朝骑五花马，谒帝出银台。
秀色谁家子，云车珠箔开。
金鞭遥指点，玉勒近迟回。
夹毂相借问，疑从天上来。
蹙入青绮门，当歌共衔杯。
衔杯映歌扇，似月云中见。
相见不得亲，不如不相见。
相见情已深，未语可知心。
胡为守空闺，孤眠愁锦衾。
锦衾与罗帏，缠绵会有时。
春风正澹荡，暮雨来何迟。
愿因三青鸟，更报长相思。
光景不待人，须臾发成丝。
当年失行乐，老去徒伤悲。
持此道密意，毋令旷佳期。

「千里思」
李陵没胡沙，苏武还汉家。
迢迢五原关，朔雪乱边花。
一去隔绝国，思归但长嗟。
鸿雁向西北，因书报天涯。

「树中草」
鸟衔野田草，误入枯桑里。
客土植危根，逢春犹不死。
草木虽无情，因依尚可生。
如何同枝叶，各自有枯荣。

「君马黄」
君马黄，我马白。
马色虽不同，人心本无隔。
共作游冶盘，双行洛阳陌。
长剑既照曜，高冠何赩赫。
各有千金裘，俱为五侯客。
猛虎落陷阱，壮夫时屈厄。
相知在急难，独好亦何益。

「拟古」
融融白玉辉，映我青蛾眉。
宝镜似空水，落花如风吹。
出门望帝子，荡漾不可期。
安得黄鹤羽，一报佳人知。

「折杨柳」
垂杨拂绿水，摇艳东风年。
花明玉关雪，叶暖金窗烟。
美人结长想，对此心凄然。
攀条折春色，远寄龙庭前。

「少年子」
青云年少子，挟弹章台左。
鞍马四边开，突如流星过。
金丸落飞鸟，夜入琼楼卧。
夷齐是何人，独守西山饿。

「紫骝马」
紫骝行且嘶，双翻碧玉蹄。
临流不肯渡，似惜锦障泥。
白雪关山远，黄云海戍迷。
挥鞭万里去，安得念春闺。

「少年行二首」
击筑饮美酒，剑歌易水湄。
经过燕太子，结托并州儿。
少年负壮气，奋烈自有时。
因击鲁勾践，争博勿相欺。
五陵年少金市东，银鞍白马度春风。
落花踏尽游何处，笑入胡姬酒肆中。

「白鼻騧」
银鞍白鼻騧，绿地障泥锦。
细雨春风花落时，挥鞭直就胡姬饮。

「豫章行」
胡风吹代马，北拥鲁阳关。
吴兵照海雪，西讨何时还。
半渡上辽津，黄云惨无颜。
老母与子别，呼天野草间。
白马绕旌旗，悲鸣相追攀。
白杨秋月苦，早落豫章山。
本为休明人，斩虏素不闲。
岂惜战斗死，为君扫凶顽。
精感石没羽，岂云惮险艰。
楼船若鲸飞，波荡落星湾。
此曲不可奏，三军鬓成斑。

「沐浴子」
沐芳莫弹冠，浴兰莫振衣。
处世忌太洁，至人贵藏晖。
沧浪有钓叟，吾与尔同归。

「高句骊」
金花折风帽，白马小迟回。
翩翩舞广袖，似鸟海东来。

「舍利弗」
金绳界宝地，珍木荫瑶池。
云间妙音奏，天际法蠡吹。

「静夜思」
床前看月光，疑是地上霜。
举头望山月，低头思故乡。

「渌水曲」
渌水明秋月，南湖采白蘋。
荷花娇欲语，愁杀荡舟人。

「凤凰曲」
嬴女吹玉箫，吟弄天上春。
青鸾不独去，更有携手人。
影灭彩云断，遗声落西秦。

「凤台曲」
尝闻秦帝女，传得凤凰声。
是日逢仙子，当时别有情。
人吹彩箫去，天借绿云迎。
曲在身不返，空馀弄玉名。

「从军行」
从军玉门道，逐虏金微山。
笛奏梅花曲，刀开明月环。
鼓声鸣海上，兵气拥云间。
愿斩单于首，长驱静铁关。

「秋思」
春阳如昨日，碧树鸣黄鹂。
芜然蕙草暮，飒尔凉风吹。
天秋木叶下，月冷莎鸡悲。
坐愁群芳歇，白露凋华滋。

「春思」
燕草如碧丝，秦桑低绿枝。
当君怀归日，是妾断肠时。
春风不相识，何事入罗帏。

「秋思」
燕支黄叶落，妾望自登台。
海上碧云断，单于秋色来。
胡兵沙塞合，汉使玉关回。
征客无归日，空悲蕙草摧。

「子夜吴歌。春歌」
秦地罗敷女，采桑绿水边。
素手青条上，红妆白日鲜。
蚕饥妾欲去，五马莫留连。

「子夜吴歌。夏歌」
镜湖三百里，菡萏发荷花。
五月西施采，人看隘若耶。
回舟不待月，归去越王家。

「子夜吴歌。秋歌」
长安一片月，万户捣衣声。
秋风吹不尽，总是玉关情。
何日平胡虏，良人罢远征。

「子夜吴歌。冬歌」
明朝驿使发，一夜絮征袍。
素手抽针冷，那堪把剪刀。
裁缝寄远道，几日到临洮。

「对酒行」
松子栖金华，安期入蓬海。
此人古之仙，羽化竟何在。
浮生速流电，倏忽变光彩。
天地无凋换，容颜有迁改。
对酒不肯饮，含情欲谁待。

「估客行」
海客乘天风，将船远行役。
譬如云中鸟，一去无踪迹。

「捣衣篇」
闺里佳人年十馀，颦蛾对影恨离居。
忽逢江上春归燕，衔得云中尺素书。
玉手开缄长叹息，狂夫犹戍交河北。
万里交河水北流，愿为双燕泛中洲。
君边云拥青丝骑，妾处苔生红粉楼。
楼上春风日将歇，谁能揽镜看愁发。
晓吹员管随落花，夜捣戎衣向明月。
明月高高刻漏长，真珠帘箔掩兰堂。
横垂宝幄同心结，半拂琼筵苏合香。
琼筵宝幄连枝锦，灯烛荧荧照孤寝。
有便凭将金剪刀，为君留下相思枕。
摘尽庭兰不见君，红巾拭泪生氤氲，明年若更征边塞，愿作阳台一段云。

「少年行」
君不见淮南少年游侠客，白日球猎夜拥掷。
呼卢百万终不惜，报仇千里如咫尺。
少年游侠好经过，浑身装束皆绮罗。
蕙兰相随喧妓女，风光去处满笙歌。
骄矜自言不可有，侠士堂中养来久。
好鞍好马乞与人，十千五千旋沽酒。
赤心用尽为知己，黄金不惜栽桃李。
桃李栽来几度春，一回花落一回新。
府县尽为门下客，王侯皆是平交人。
男儿百年且乐命，何须徇书受贫病。
男儿百年且荣身，何须徇节甘风尘。
衣冠半是征战士，穷儒浪作林泉民。
遮莫枝根长百丈，不如当代多还往。
遮莫姻亲连帝城，不如当身自簪缨。
看取富贵眼前者，何用悠悠身后名。

「长歌行」
桃李待日开，荣华照当年。
东风动百物，草木尽欲言。
枯枝无丑叶，涸水吐清泉。
大力运天地，羲和无停鞭。
功名不早著，竹帛将何宣。
桃李务青春，谁能贯白日。
富贵与神仙，蹉跎成两失。
金石犹销铄，风霜无久质。
畏落日月后，强欢歌与酒。
秋霜不惜人，倏忽侵蒲柳。

「长相思」
日色已尽花含烟，月明欲素愁不眠。
赵瑟初停凤凰柱，蜀琴欲奏鸳鸯弦。
此曲有意无人传，愿随春风寄燕然，忆君迢迢隔青天。
昔日横波目，今成流泪泉。
不信妾肠断，归来看取明镜前。
美人在时花满堂，美人去后空馀床。
床中绣被卷不寝，至今三载犹闻香。
香亦竟不灭，人亦竟不来。
相思黄叶落，白露点青苔。

「猛虎行」
朝作猛虎行，暮作猛虎吟。
肠断非关陇头水，泪下不为雍门琴。
旌旗缤纷两河道，战鼓惊山欲颠倒。
秦人半作燕地囚，胡马翻衔洛阳草。
一输一失关下兵，朝降夕叛幽蓟城。
巨鳌未斩海水动，鱼龙奔走安得宁。
颇似楚汉时，翻覆无定止，朝过博浪沙，暮入淮阴市。
张良未遇韩信贫，刘项存亡在两臣。
暂到下邳受兵略，来投漂母作主人。
贤哲栖栖古如此，今时亦弃青云士。
有策不敢犯龙鳞，窜身南国避胡尘。
宝书玉剑挂高阁，金鞍骏马散故人。
昨日方为宣城客，掣铃交通二千石。
有时六博快壮心，绕床三匝呼一掷。
楚人每道张旭奇，心藏风云世莫知。
三吴邦伯皆顾盼，四海雄侠两追随。
萧曹曾作沛中吏，攀龙附凤当有时。
溧阳酒楼三月春，杨花茫茫愁杀人。
胡雏绿眼吹玉笛，吴歌白纻飞梁尘。
丈夫相见且为乐，槌牛挝鼓会众宾。
我从此去钓东海，得鱼笑寄情相亲。

「去妇词」
古来有弃妇，弃妇有归处。
今日妾辞君，辞君遣何去。
本家零落尽，恸哭来时路。
忆昔未嫁君，闻君却周旋。
绮罗锦绣段，有赠黄金千。
十五许嫁君，二十移所天。
自从结发日未几，离君缅山川。
家家尽欢喜，孤妾长自怜。
幽闺多怨思，盛色无十年。
相思若循环，枕席生流泉。
流泉咽不扫，独梦关山道。
及此见君归，君归妾已老。
物情恶衰贱，新宠方妍好。
掩泪出故房，伤心剧秋草。
自妾为君妻，君东妾在西。
罗帏到晓恨，玉貌一生啼。
自从离别久，不觉尘埃厚。
尝嫌玳瑁孤，犹羡鸳鸯偶。
岁华逐霜霰，贱妾何能久。
寒沼落芙蓉，秋风散杨柳。
以比憔悴颜，空持旧物还。
馀生欲何寄，谁肯相牵攀。
君恩既断绝，相见何年月。
悔倾连理杯，虚作同心结。
女萝附青松，贵欲相依投。
浮萍失绿水，教作若为流。
不叹君弃妾，自叹妾缘业。
忆昔初嫁君，小姑才倚床。
今日妾辞君，小姑如妾长。
回头语小姑，莫嫁如兄夫。

「襄阳歌」
落日欲没岘山西，倒著接篱花下迷。
襄阳小儿齐拍手，拦街争唱白铜鞮。
傍人借问笑何事，笑杀山翁醉似泥。
鸬鹚杓，鹦鹉杯。
百年三万六千日，一日须倾三百杯。
遥看汉水鸭头绿，恰似葡萄初酦醅。
此江若变作春酒，垒麹便筑糟丘台。
千金骏马换小妾，笑坐雕鞍歌落梅。
车傍侧挂一壶酒，凤笙龙管行相催。
咸阳市中叹黄犬，何如月下倾金罍。
君不见晋朝羊公一片石，龟头剥落生莓苔。
泪亦不能为之堕，心亦不能为之哀。
清风朗月不用一钱买，玉山自倒非人推。
舒州杓，力士铛，李白与尔同死生。
襄王云雨今安在，江水东流猿夜声。

「南都行」
南都信佳丽，武阙横西关。
白水真人居，万商罗鄽闤。
高楼对紫陌，甲第连青山。
此地多英豪，邈然不可攀。
陶朱与五羖，名播天壤间。
丽华秀玉色，汉女娇朱颜。
清歌遏流云，艳舞有馀闲。
遨游盛宛洛，冠盖随风还。
走马红阳城，呼鹰白河湾。
谁识卧龙客，长吟愁鬓斑。

「江上吟」
木兰之枻沙棠舟，玉箫金管坐两头。
美酒尊中置千斛，载妓随波任去留。
仙人有待乘黄鹤，海客无心随白鸥。
屈平词赋悬日月，楚王台榭空山丘。
兴酣落笔摇五岳，诗成笑傲凌沧洲。
功名富贵若长在，汉水亦应西北流。

「侍从宜春苑奉诏赋龙池柳色初青听新莺百啭歌」
东风已绿瀛洲草，紫殿红楼觉春好。
池南柳色半青青，萦烟袅娜拂绮城。
垂丝百尺挂雕楹，上有好鸟相和鸣，间关早得春风情。
春风卷入碧云去，千门万户皆春声。
是时君王在镐京，五云垂晖耀紫清。
仗出金宫随日转，天回玉辇绕花行。
始向蓬莱看舞鹤，还过茝石听新莺。
新莺飞绕上林苑，愿入箫韶杂凤笙。

「玉壶吟」
烈士击玉壶，壮心惜暮年。
三杯拂剑舞秋月，忽然高咏涕泗涟。
凤凰初下紫泥诏，谒帝称觞登御筵。
揄扬九重万乘主，谑浪赤墀青琐贤。
朝天数换飞龙马，敕赐珊瑚白玉鞭。
世人不识东方朔，大隐金门是谪仙。
西施宜笑复宜颦，丑女效之徒累身。
君王虽爱蛾眉好，无奈宫中妒杀人。

「豳歌行，上新平长史兄粲」
豳谷稍稍振庭柯，泾水浩浩扬湍波。
哀鸿酸嘶暮声急，愁云苍惨寒气多。
忆昨去家此为客，荷花初红柳条碧。
中宵出饮三百杯，明朝归揖二千石。
宁知流寓变光辉，胡霜萧飒绕客衣。
寒灰寂寞凭谁暖，落叶飘扬何处归。
吾兄行乐穷曛旭，满堂有美颜如玉。
赵女长歌入彩云，燕姬醉舞娇红烛。
狐裘兽炭酌流霞，壮士悲吟宁见嗟。
前荣后枯相翻覆，何惜馀光及棣华。

「西岳云台歌，送丹丘子」
西岳峥嵘何壮哉，黄河如丝天际来。
黄河万里触山动，盘涡毂转秦地雷。
荣光休气纷五彩，千年一清圣人在。
巨灵咆哮擘两山，洪波喷箭射东海。
三峰却立如欲摧，翠崖丹谷高掌开。
白帝金精运元气，石作莲花云作台。
云台阁道连窈冥，中有不死丹丘生。
明星玉女备洒扫，麻姑搔背指爪轻。
我皇手把天地户，丹丘谈天与天语。
九重出入生光辉，东来蓬莱复西归。
玉浆倘惠故人饮，骑二茅龙上天飞。

「元丹丘歌」
元丹丘，爱神仙。
朝饮颍川之清流，暮还嵩岑之紫烟，三十六峰长周旋。
长周旋，蹑星虹，身骑飞龙耳生风，横河跨海与天通，我知尔游心无穷。

「扶风豪士歌」
洛阳三月飞胡沙，洛阳城中人怨嗟。
天津流水波赤血，白骨相撑如乱麻。
我亦东奔向吴国，浮云四塞道路赊。
东方日出啼早鸦，城门人开扫落花。
梧桐杨柳拂金井，来醉扶风豪士家。
扶风豪士天下奇，意气相倾山可移。
作人不倚将军势，饮酒岂顾尚书期。
雕盘绮食会众客，吴歌赵舞香风吹。
原尝春陵六国时，开心写意君所知。
堂中各有三千士，明日报恩知是谁。
抚长剑，一扬眉，清水白石何离离。
脱吾帽，向君笑。
饮君酒，为君吟。
张良未逐赤松去，桥边黄石知我心。

「同族弟金城尉叔卿烛照山水壁画歌」
高堂粉壁图蓬瀛，烛前一见沧洲清。
洪波汹涌山峥嵘，皎若丹丘隔海望赤城。
光中乍喜岚气灭，谓逢山阴晴后雪。
回溪碧流寂无喧，又如秦人月下窥花源。
了然不觉清心魂，只将叠嶂鸣秋猿。
与君对此欢未歇，放歌行吟达明发。
却顾海客扬云帆，便欲因之向溟渤。

「白毫子歌」
淮南小山白毫子，乃在淮南小山里。
夜卧松下云，朝餐石中髓。
小山连绵向江开，碧峰巉岩绿水回。
余配白毫子，独酌流霞杯。
拂花弄琴坐青苔，绿萝树下春风来。
南窗萧飒松声起，凭崖一听清心耳。
可得见，未得亲。
八公携手五云去，空馀桂树愁杀人。

「梁园吟」
我浮黄云去京阙，挂席欲进波连山。
天长水阔厌远涉，访古始及平台间。
平台为客忧思多，对酒遂作梁园歌。
却忆蓬池阮公咏，因吟渌水扬洪波。
洪波浩荡迷旧国，路远西归安可得。
人生达命岂暇愁，且饮美酒登高楼。
平头奴子摇大扇，五月不热疑清秋。
玉盘杨梅为君设，吴盐如花皎白雪。
持盐把酒但饮之，莫学夷齐事高洁。
昔人豪贵信陵君，今人耕种信陵坟。
荒城虚照碧山月，古木尽入苍梧云。
梁王宫阙今安在，枚马先归不相待。
舞影歌声散绿池，空馀汴水东流海。
沉吟此事泪满衣，黄金买醉未能归。
连呼五白行六博，分曹赌酒酣驰辉。
歌且谣，意方远。
东山高卧时起来，欲济苍生未应晚。

「鸣皋歌，送岑征君」
若有人兮思鸣皋，阻积雪兮心烦劳。
洪河凌竞不可以径度，冰龙鳞兮难容舠。
邈仙山之峻极兮，闻天籁之嘈嘈。
霜崖缟皓以合沓兮，若长风扇海涌沧溟之波涛。
玄猿绿罴，舔舕崟岌。
危柯振石，骇胆栗魄，群呼而相号。
峰峥嵘以路绝，挂星辰于岩嶅。
送君之归兮，动鸣皋之新作。
交鼓吹兮弹丝，觞清泠之池阁。
君不行兮何待，若反顾之黄鹤。
扫梁园之群英，振大雅于东洛。
巾征轩兮历阻折，寻幽居兮越巘崿。
盘白石兮坐素月，琴松风兮寂万壑。
望不见兮心氛氲，萝冥冥兮霰纷纷。
水横洞以下渌，波小声而上闻。
虎啸谷而生风，龙藏溪而吐云。
寡鹤清唳，饥鼯颦呻。
魂独处此幽默兮，愀空山而愁人。
鸡聚族以争食，凤孤飞而无邻。
蝘蜓嘲龙，鱼目混珍。
嫫母衣锦，西施负薪。
若使巢由桎梏于轩冕兮，亦奚异乎夔龙蹩躠于风尘。
哭何苦而救楚，笑何夸而却秦。
吾诚不能学二子沽名矫节以耀世兮，固将弃天地而遗身。
白鸥兮飞来，长与君兮相亲。

「鸣皋歌奉饯从翁清归五崖山居」
忆昨鸣皋梦里还，手弄素月清潭间。
觉时枕席非碧山，侧身西望阻秦关。
麒麟阁上春还早，著书却忆伊阳好。
青松来风吹古道，绿萝飞花覆烟草。
我家仙翁爱清真，才雄草圣凌古人，欲卧鸣皋绝世尘。
鸣皋微茫在何处，五崖峡水横樵路。
身披翠云裘，袖拂紫烟去。
去时应过嵩少间，相思为折三花树。

「劳劳亭歌」
金陵劳劳送客堂，蔓草离离生道傍。
古情不尽东流水，此地悲风愁白杨。
我乘素舸同康乐，朗咏清川飞夜霜。
昔闻牛渚吟五章，今来何谢袁家郎。
苦竹寒声动秋月，独宿空帘归梦长。

「横江词六首」
人道横江好，侬道横江恶。
一风三日吹倒山，白浪高于瓦官阁。
海潮南去过浔阳，牛渚由来险马当。
横江欲渡风波恶，一水牵愁万里长。
横江西望阻西秦，汉水东连扬子津。
白浪如山那可渡，狂风愁杀峭帆人。
海神来过恶风回，浪打天门石壁开。
浙江八月何如此，涛似连山喷雪来。
横江馆前津吏迎，向余东指海云生。
郎今欲渡缘何事，如此风波不可行。
月晕天风雾不开，海鲸东蹙百川回。
惊波一起三山动，公无渡河归去来。

「金陵城西楼月下吟」
金陵夜寂凉风发，独上高楼望吴越。
白云映水摇空城，白露垂珠滴秋月。
月下沉吟久不归，古来相接眼中稀。
解道澄江净如练，令人长忆谢玄晖。

「东山吟」
携妓东土山，怅然悲谢安。
我妓今朝如花月，他妓古坟荒草寒。
白鸡梦后三百岁，洒酒浇君同所欢。
酣来自作青海舞，秋风吹落紫绮冠。
彼亦一时，此亦一时，浩浩洪流之咏何必奇。

「僧伽歌」
真僧法号号僧伽，有时与我论三车。
问言诵咒几千遍，口道恒河沙复沙。
此僧本住南天竺，为法头陀来此国。
戒得长天秋月明，心如世上青莲色。
意清净，貌棱棱。
亦不减，亦不增。
瓶里千年铁柱骨，手中万岁胡孙藤。
嗟予落魄江淮久，罕遇真僧说空有。
一言散尽波罗夷，再礼浑除犯轻垢。

「白云歌，送刘十六归山」
楚山秦山皆白云，白云处处长随君。
长随君，君入楚山里，云亦随君渡湘水。
湘水上，女萝衣，白云堪卧君早归。

「金陵歌，送别范宣」
石头巉岩如虎踞，凌波欲过沧江去。
钟山龙盘走势来，秀色横分历阳树。
四十馀帝三百秋，功名事迹随东流。
白马小儿谁家子，泰清之岁来关囚。
金陵昔时何壮哉，席卷英豪天下来。
冠盖散为烟雾尽，金舆玉座成寒灰。
扣剑悲吟空咄嗟，梁陈白骨乱如麻。
天子龙沉景阳井，谁歌玉树后庭花。
此地伤心不能道，目下离离长春草。
送尔长江万里心，他年来访南山老。

「笑歌行」
笑矣乎，笑矣乎。
君不见曲如钩，古人知尔封公侯。
君不见直如弦，古人知尔死道边。
张仪所以只掉三寸舌，苏秦所以不垦二顷田。
笑矣乎，笑矣乎。
君不见沧浪老人歌一曲，还道沧浪濯吾足。
平生不解谋此身，虚作离骚遣人读。
笑矣乎，笑矣乎。
赵有豫让楚屈平，卖身买得千年名。
巢由洗耳有何益，夷齐饿死终无成。
君爱身后名，我爱眼前酒。
饮酒眼前乐，虚名何处有。
男儿穷通当有时，曲腰向君君不知。
猛虎不看几上肉，洪炉不铸囊中锥。
笑矣乎，笑矣乎。
宁武子，朱买臣，扣角行歌背负薪。
今日逢君君不识，岂得不如佯狂人。

「悲歌行」
悲来乎，悲来乎。
主人有酒且莫斟，听我一曲悲来吟。
悲来不吟还不笑，天下无人知我心。
君有数斗酒，我有三尺琴。
琴鸣酒乐两相得，一杯不啻千钧金。
悲来乎，悲来乎。
天虽长，地虽久，金玉满堂应不守。
富贵百年能几何，死生一度人皆有。
孤猿坐啼坟上月，且须一尽杯中酒。
悲来乎，悲来乎。
凤凰不至河无图，微子去之箕子奴。
汉帝不忆李将军，楚王放却屈大夫。
悲来乎，悲来乎。
秦家李斯早追悔，虚名拨向身之外。
范子何曾爱五湖，功成名遂身自退。
剑是一夫用，书能知姓名。
惠施不肯干万乘，卜式未必穷一经。
还须黑头取方伯，莫谩白首为儒生。

「秋浦歌十七首」
秋浦长似秋，萧条使人愁。
客愁不可度，行上东大楼。
正西望长安，下见江水流。
寄言向江水，汝意忆侬不。
遥传一掬泪，为我达扬州。
秋浦猿夜愁，黄山堪白头。
清溪非陇水，翻作断肠流。
欲去不得去，薄游成久游。
何年是归日，雨泪下孤舟。
秋浦锦驼鸟，人间天上稀。
山鸡羞渌水，不敢照毛衣。
两鬓入秋浦，一朝飒已衰。
猿声催白发，长短尽成丝。
秋浦多白猿，超腾若飞雪。
牵引条上儿，饮弄水中月。
愁作秋浦客，强看秋浦花。
山川如剡县，风日似长沙。
醉上山公马，寒歌甯戚牛。
空吟白石烂，泪满黑貂裘。
秋浦千重岭，水车岭最奇。
天倾欲堕石，水拂寄生枝。
江祖一片石，青天扫画屏。
题诗留万古，绿字锦苔生。
千千石楠树，万万女贞林。
山山白鹭满，涧涧白猿吟。
君莫向秋浦，猿声碎客心。
逻人横鸟道，江祖出鱼梁。
水急客舟疾，山花拂面香。
水如一匹练，此地即平天。
耐可乘明月，看花上酒船。
渌水净素月，月明白鹭飞。
郎听采菱女，一道夜歌归。
炉火照天地，红星乱紫烟。
赧郎明月夜，歌曲动寒川。
白发三千丈，缘愁似个长。
不知明镜里，何处得秋霜。
秋浦田舍翁，采鱼水中宿。
妻子张白鹇，结罝映深竹。
桃波一步地，了了语声闻。
暗与山僧别，低头礼白云。

「当涂赵炎少府粉图山水歌」
峨眉高出西极天，罗浮直与南溟连。
名公绎思挥彩笔，驱山走海置眼前。
满堂空翠如可扫，赤城霞气苍梧烟。
洞庭潇湘意渺绵，三江七泽情洄沿。
惊涛汹涌向何处，孤舟一去迷归年。
征帆不动亦不旋，飘如随风落天边。
心摇目断兴难尽，几时可到三山巅。
西峰峥嵘喷流泉，横石蹙水波潺湲。
东崖合沓蔽轻雾，深林杂树空芊绵。
此中冥昧失昼夜，隐几寂听无鸣蝉。
长松之下列羽客，对坐不语南昌仙。
南昌仙人赵夫子，妙年历落青云士。
讼庭无事罗众宾，杳然如在丹青里。
五色粉图安足珍，真仙可以全吾身。
若待功成拂衣去，武陵桃花笑杀人。

「永王东巡歌十一首」
永王正月东出师，天子遥分龙虎旗。
楼船一举风波静，江汉翻为雁鹜池。
三川北虏乱如麻，四海南奔似永嘉。
但用东山谢安石，为君谈笑静胡沙。
雷鼓嘈嘈喧武昌，云旗猎猎过寻阳。
秋毫不犯三吴悦，春日遥看五色光。
龙蟠虎踞帝王州，帝子金陵访古丘。
春风试暖昭阳殿，明月还过鳷鹊楼。
二帝巡游俱未回，五陵松柏使人哀。
诸侯不救河南地，更喜贤王远道来。
丹阳北固是吴关，画出楼台云水间。
千岩烽火连沧海，两岸旌旗绕碧山。
王出三山按五湖，楼船跨海次陪都。
战舰森森罗虎士，征帆一一引龙驹。
长风挂席势难回，海动山倾古月摧。
君看帝子浮江日，何似龙骧出峡来。
祖龙浮海不成桥，汉武寻阳空射蛟。
我王楼舰轻秦汉，却似文皇欲渡辽。
帝宠贤王入楚关，扫清江汉始应还。
初从云梦开朱邸，更取金陵作小山。
试借君王玉马鞭，指挥戎虏坐琼筵。
南风一扫胡尘静，西入长安到日边。

「上皇西巡南京歌十首」
胡尘轻拂建章台，圣主西巡蜀道来。
剑壁门高五千尺，石为楼阁九天开。
九天开出一成都，万户千门入画图。
草树云山如锦绣，秦川得及此间无。
华阳春树号新丰，行入新都若旧宫。
柳色未饶秦地绿，花光不减上阳红。
谁道君王行路难，六龙西幸万人欢。
地转锦江成渭水，天回玉垒作长安。
万国同风共一时，锦江何谢曲江池。
石镜更明天上月，后宫亲得照蛾眉。
濯锦清江万里流，云帆龙舸下扬州。
北地虽夸上林苑，南京还有散花楼。
锦水东流绕锦城，星桥北挂象天星。
四海此中朝圣主，峨眉山下列仙庭。
秦开蜀道置金牛，汉水元通星汉流。
天子一行遗圣迹，锦城长作帝王州。
水绿天青不起尘，风光和暖胜三秦。
万国烟花随玉辇，西来添作锦江春。
剑阁重关蜀北门，上皇归马若云屯。
少帝长安开紫极，双悬日月照乾坤。

「峨眉山月歌」
峨眉山月半轮秋，影入平羌江水流。
夜发清溪向三峡，思君不见下渝州。

「峨眉山月歌，送蜀僧晏入中京」
我在巴东三峡时，西看明月忆峨眉。
月出峨眉照沧海，与人万里长相随。
黄鹤楼前月华白，此中忽见峨眉客。
峨眉山月还送君，风吹西到长安陌。
长安大道横九天，峨眉山月照秦川。
黄金狮子乘高座，白玉麈尾谈重玄。
我似浮云殢吴越，君逢圣主游丹阙。
一振高名满帝都，归时还弄峨眉月。

「赤壁歌送别」
二龙争战决雌雄，赤壁楼船扫地空。
烈火张天照云海，周瑜于此破曹公。
君去沧江望澄碧，鲸鲵唐突留馀迹。
一一书来报故人，我欲因之壮心魄。

「江夏行」
忆昔娇小姿，春心亦自持。
为言嫁夫婿，得免长相思。
谁知嫁商贾，令人却愁苦。
自从为夫妻，何曾在乡土。
去年下扬州，相送黄鹤楼。
眼看帆去远，心逐江水流。
只言期一载，谁谓历三秋。
使妾肠欲断，恨君情悠悠。
东家西舍同时发，北去南来不逾月。
未知行李游何方，作个音书能断绝。
适来往南浦，欲问西江船。
正见当垆女，红妆二八年。
一种为人妻，独自多悲凄。
对镜便垂泪，逢人只欲啼。
不如轻薄儿，旦暮长相随。
悔作商人妇，青春长别离。
如今正好同欢乐，君去容华谁得知。

「怀仙歌」
一鹤东飞过沧海，放心散漫知何在。
仙人浩歌望我来，应攀玉树长相待。
尧舜之事不足惊，自馀嚣嚣直可轻。
巨鳌莫戴三山去，我欲蓬莱顶上行。

「玉真仙人词」
玉真之仙人，时往太华峰。
清晨鸣天鼓，飙欻腾双龙。
弄电不辍手，行云本无踪。
几时入少室，王母应相逢。

「清溪行」
清溪清我心，水色异诸水。
借问新安江，见底何如此。
人行明镜中，鸟度屏风里。
向晚猩猩啼，空悲远游子。

「酬殷明佐见赠五云裘歌」
我吟谢脁诗上语，朔风飒飒吹飞雨。
谢脁已没青山空，后来继之有殷公。
粉图珍裘五云色，晔如晴天散彩虹。
文章彪炳光陆离，应是素娥玉女之所为。
轻如松花落金粉，浓似苔锦含碧滋。
远山积翠横海岛，残霞飞丹映江草。
凝毫采掇花露容，几年功成夺天造。
故人赠我我不违，著令山水含清晖。
顿惊谢康乐，诗兴生我衣。
襟前林壑敛暝色，袖上云霞收夕霏。
群仙长叹惊此物，千崖万岭相萦郁。
身骑白鹿行飘飖，手翳紫芝笑披拂。
相如不足跨鹔鹴，王恭鹤氅安可方。
瑶台雪花数千点，片片吹落春风香。
为君持此凌苍苍，上朝三十六玉皇。
下窥夫子不可及，矫首相思空断肠。

「临路歌」
大鹏飞兮振八裔，中天摧兮力不济。
馀风激兮万世，游扶桑兮挂石袂。
后人得之传此，仲尼亡兮谁为出涕。

「古意」
君为女萝草，妾作兔丝花。
轻条不自引，为逐春风斜。
百丈托远松，缠绵成一家。
谁言会面易，各在青山崖。
女萝发馨香，兔丝断人肠。
枝枝相纠结，叶叶竞飘扬。
生子不知根，因谁共芬芳。
中巢双翡翠，上宿紫鸳鸯。
若识二草心，海潮亦可量。

「山鹧鸪词」
苦竹岭头秋月辉，苦竹南枝鹧鸪飞。
嫁得燕山胡雁婿，欲衔我向雁门归。
山鸡翟雉来相劝，南禽多被北禽欺。
紫塞严霜如剑戟，苍梧欲巢难背违。
我今誓死不能去，哀鸣惊叫泪沾衣。

「历阳壮士勤将军名思齐歌」
太古历阳郡，化为洪川在。
江山犹郁盘，龙虎秘光彩。
蓄泄数千载，风云何霮薱。
特生勤将军，神力百夫倍。

「草书歌行」
少年上人号怀素，草书天下称独步。
墨池飞出北溟鱼，笔锋杀尽中山兔。
八月九月天气凉，酒徒词客满高堂。
笺麻素绢排数厢，宣州石砚墨色光。
吾师醉后倚绳床，须臾扫尽数千张。
飘风骤雨惊飒飒，落花飞雪何茫茫。
起来向壁不停手，一行数字大如斗。
怳怳如闻神鬼惊，时时只见龙蛇走。
左盘右蹙如惊电，状同楚汉相攻战。
湖南七郡凡几家，家家屏障书题遍。
王逸少，张伯英，古来几许浪得名。
张颠老死不足数，我师此义不师古。
古来万事贵天生，何必要公孙大娘浑脱舞。

「和卢侍御通塘曲」
君夸通塘好，通塘胜耶溪。
通塘在何处，远在寻阳西。
青萝袅袅挂烟树，白鹇处处聚沙堤。
石门中断平湖出，百丈金潭照云日。
何处沧浪垂钓翁，鼓棹渔歌趣非一。
相逢不相识，出没绕通塘。
浦边清水明素足，别有浣沙吴女郎。
行尽绿潭潭转幽，疑是武陵春碧流。
秦人鸡犬桃花里，将比通塘渠见羞。
通塘不忍别，十去九迟回。
偶逢佳境心已醉，忽有一鸟从天来。
月出青山送行子，四边苦竹秋声起。
长吟白雪望星河，双垂两足扬素波。
梁鸿德耀会稽日，宁知此中乐事多。

「赠孟浩然」
吾爱孟夫子，风流天下闻。
红颜弃轩冕，白首卧松云。
醉月频中圣，迷花不事君。
高山安可仰，徒此揖清芬。

「赠从兄襄阳少府皓」
结发未识事，所交尽豪雄。
却秦不受赏，击晋宁为功。
小节岂足言，退耕舂陵东。
归来无产业，生事如转蓬。
一朝乌裘敝，百镒黄金空。
弹剑徒激昂，出门悲路穷。
吾兄青云士，然诺闻诸公。
所以陈片言，片言贵情通。
棣华倘不接，甘与秋草同。

「淮海对雪赠傅霭」
朔雪落吴天，从风渡溟渤。
海树成阳春，江沙浩明月。
兴从剡溪起，思绕梁园发。
寄君郢中歌，曲罢心断绝。

「赠徐安宜」
白田见楚老，歌咏徐安宜。
制锦不择地，操刀良在兹。
清风动百里，惠化闻京师。
浮人若云归，耕种满郊岐。
川光净麦陇，日色明桑枝。
讼息但长啸，宾来或解颐。
青橙拂户牖，白水流园池。
游子滞安邑，怀恩未忍辞。
翳君树桃李，岁晚托深期。

「赠任城卢主簿」
海鸟知天风，窜身鲁门东。
临觞不能饮，矫翼思凌空。
钟鼓不为乐，烟霜谁与同。
归飞未忍去，流泪谢鸳鸿。

「早秋赠裴十七仲堪」
远海动风色，吹愁落天涯。
南星变大火，热气馀丹霞。
光景不可回，六龙转天车。
荆人泣美玉，鲁叟悲匏瓜。
功业若梦里，抚琴发长嗟。
裴生信英迈，屈起多才华。
历抵海岱豪，结交鲁朱家。
复携两少女，艳色惊荷葩。
双歌入青云，但惜白日斜。
穷溟出宝贝，大泽饶龙蛇。
明主倘见收，烟霞路非赊。
时命若不会，归应炼丹砂。

「赠范金卿二首」
君子枉清盼，不知东走迷。
离家来几月，络纬鸣中闺。
桃李君不言，攀花愿成蹊。
那能吐芳信，惠好相招携。
我有结绿珍，久藏浊水泥。
时人弃此物，乃与燕珉齐。
摭拭欲赠之，申眉路无梯。
辽东惭白豕，楚客羞山鸡。
徒有献芹心，终流泣玉啼。
只应自索漠，留舌示山妻。
范宰不买名，弦歌对前楹。
为邦默自化，日觉冰壶清。
百里鸡犬静，千庐机杼鸣。
浮人少荡析，爱客多逢迎。
游子睹嘉政，因之听颂声。

「赠瑕丘王少府」
皎皎鸾凤姿，飘飘神仙气。
梅生亦何事，来作南昌尉。
清风佐鸣琴，寂寞道为贵。
一见过所闻，操持难与群。
毫挥鲁邑讼，目送瀛洲云。
我隐屠钓下，尔当玉石分。
无由接高论，空此仰清芬。

「东鲁见狄博通」
去年别我向何处，有人传道游江东。
谓言挂席度沧海，却来应是无长风。

「见京兆韦参军量移东阳二首」
潮水还归海，流人却到吴。
相逢问愁苦，泪尽日南珠。
闻说金华渡，东连五百滩。
全胜若耶好，莫道此行难。
猿啸千溪合，松风五月寒。
他年一携手，摇艇入新安。

「赠丹阳横山周处士惟长」
周子横山隐，开门临城隅。
连峰入户牖，胜概凌方壶。
时作白纻词，放歌丹阳湖。
水色傲溟渤，川光秀菰蒲。
当其得意时，心与天壤俱。
闲云随舒卷，安识身有无。
抱石耻献玉，沉泉笑探珠。
羽化如可作，相携上清都。

「玉真公主别馆苦雨，赠卫尉张卿二首」
秋坐金张馆，繁阴昼不开。
空烟迷雨色，萧飒望中来。
翳翳昏垫苦，沉沉忧恨催。
清秋何以慰，白酒盈吾杯。
吟咏思管乐，此人已成灰。
独酌聊自勉，谁贵经纶才。
弹剑谢公子，无鱼良可哀。
苦雨思白日，浮云何由卷。
稷契和天人，阴阳乃骄蹇。
秋霖剧倒井，昏雾横绝巘。
欲往咫尺途，遂成山川限。
潈潈奔溜闻，浩浩惊波转。
泥沙塞中途，牛马不可辨。
饥从漂母食，闲缀羽陵简。
园家逢秋蔬，藜藿不满眼。
蟏蛸结思幽，蟋蟀伤褊浅。
厨灶无青烟，刀机生绿藓。
投箸解鹔鹴，换酒醉北堂。
丹徒布衣者，慷慨未可量。
何时黄金盘，一斛荐槟榔。
功成拂衣去，摇曳沧洲傍。

「赠韦秘书子春二首」
谷口郑子真，躬耕在岩石。
高名动京师，天下皆籍籍。
斯人竟不起，云卧从所适。
苟无济代心，独善亦何益。
惟君家世者，偃息逢休明。
谈天信浩荡，说剑纷纵横。
谢公不徒然，起来为苍生。
秘书何寂寂，无乃羁豪英。
且复归碧山，安能恋金阙。
旧宅樵渔地，蓬蒿已应没。
却顾女几峰，胡颜见云月。
徒为风尘苦，一官已白须。
气同万里合，访我来琼都。
披云睹青天，扪虱话良图。
留侯将绮里，出处未云殊。
终与安社稷，功成去五湖。

「赠韦侍御黄裳二首」
太华生长松，亭亭凌霜雪。
天与百尺高，岂为微飙折。
桃李卖阳艳，路人行且迷。
春光扫地尽，碧叶成黄泥。
愿君学长松，慎勿作桃李。
受屈不改心，然后知君子。
见君乘骢马，知上太山道。
此地果摧轮，全身以为宝。
我如丰年玉，弃置秋田草。
但勖冰壶心，无为叹衰老。

「赠薛校书」
我有吴越曲，无人知此音。
姑苏成蔓草，麋鹿空悲吟。
未夸观涛作，空郁钓鳌心。
举手谢东海，虚行归故林。

「赠何七判官昌浩」
有时忽惆怅，匡坐至夜分。
平明空啸咤，思欲解世纷。
心随长风去，吹散万里云。
羞作济南生，九十诵古文。
不然拂剑起，沙漠收奇勋。
老死阡陌间，何因扬清芬。
夫子今管乐，英才冠三军。
终与同出处，岂将沮溺群。

「读诸葛武侯传，书怀赠长安崔少府叔封昆季」
汉道昔云季，群雄方战争。
霸图各未立，割据资豪英。
赤伏起颓运，卧龙得孔明。
当其南阳时，陇亩躬自耕。
鱼水三顾合，风云四海生。
武侯立岷蜀，壮志吞咸京。
何人先见许，但有崔州平。
余亦草间人，颇怀拯物情。
晚途值子玉，华发同衰荣。
托意在经济，结交为弟兄。
毋令管与鲍，千载独知名。

「赠郭将军」
将军少年出武威，入掌银台护紫微。
平明拂剑朝天去，薄暮垂鞭醉酒归。
爱子临风吹玉笛，美人向月舞罗衣。
畴昔雄豪如梦里，相逢且欲醉春晖。

「驾去温泉后赠杨山人」
少年落魄楚汉间，风尘萧瑟多苦颜。
自言管葛竟谁许，长吁莫错还闭关。
一朝君王垂拂拭，剖心输丹雪胸臆，忽蒙白日回景光，直上青云生羽翼，幸陪鸾辇出鸿都，身骑飞龙天马驹。
王公大人借颜色，金璋紫绶来相趋。
当时结交何纷纷，片言道合惟有君。
待吾尽节报明主，然后相携卧白云。

「温泉侍从归逢故人」
汉帝长杨苑，夸胡羽猎归。
子云叨侍从，献赋有光辉。
激赏摇天笔，承恩赐御衣。
逢君奏明主，他日共翻飞。

「赠裴十四」
朝见裴叔则，朗如行玉山，黄河落天走东海，万里写入胸怀间。
身骑白鼋不敢度，金高南山买君顾。
裴回六合无相知，飘若浮云且西去。

「赠崔侍郎」
黄河二尺鲤，本在孟津居。
点额不成龙，归来伴凡鱼。
故人东海客，一见借吹嘘。
风涛倘相见，更欲凌昆墟。

「述德兼陈情上哥舒大夫」
天为国家孕英才，森森矛戟拥灵台。
浩荡深谋喷江海，纵横逸气走风雷。
丈夫立身有如此，一呼三军皆披靡。
卫青谩作大将军，白起真成一竖子。

「雪谗诗赠友人」
嗟予沉迷，猖獗已久。
五十知非，古人尝有。
立言补过，庶存不朽。
包荒匿瑕，蓄此顽丑。
月出致讥，贻愧皓首。
感悟遂晚，事往日迁。
白璧何辜，青蝇屡前。
群轻折轴，下沉黄泉。
众毛飞骨，上凌青天。
萋斐暗成，贝锦粲然。
泥沙聚埃，珠玉不鲜。
洪焰烁山，发自纤烟。
苍波荡日，起于微涓。
交乱四国，播于八埏。
拾尘掇蜂，疑圣猜贤。
哀哉悲夫，谁察予之贞坚。
彼妇人之猖狂，不如鹊之强强。
彼妇人之淫昏，不如鹑之奔奔。
坦荡君子，无悦簧言。
擢发续罪，罪乃孔多。
倾海流恶，恶无以过。
人生实难，逢此织罗。
积毁销金，沉忧作歌。
天未丧文，其如余何。
妲己灭纣，褒女惑周。
天维荡覆，职此之由。
汉祖吕氏，食其在傍。
秦皇太后，毐亦淫荒。
螮蝀作昏，遂掩太阳。
万乘尚尔，匹夫何伤。
辞殚意穷，心切理直。
如或妄谈，昊天是殛。
子野善听，离娄至明。
神靡遁响，鬼无逃形。
不我遐弃，庶昭忠诚。

「赠参寥子」
白鹤飞天书，南荆访高士。
五云在岘山，果得参寥子。
肮脏辞故园，昂藏入君门。
天子分玉帛，百官接话言。
毫墨时洒落，探玄有奇作。
著论穷天人，千春秘麟阁。
长揖不受官，拂衣归林峦。
余亦去金马，藤萝同所欢。
相思在何处，桂树青云端。

「赠饶阳张司户燧」
朝饮苍梧泉，夕栖碧海烟。
宁知鸾凤意，远托椅桐前。
慕蔺岂曩古，攀嵇是当年。
愧非黄石老，安识子房贤。
功业嗟落日，容华弃徂川。
一语已道意，三山期著鞭。
蹉跎人间世，寥落壶中天。
独见游物祖，探元穷化先。
何当共携手，相与排冥筌。

「赠清漳明府侄聿」
我李百万叶，柯条布中州。
天开青云器，日为苍生忧。
小邑且割鸡，大刀伫烹牛。
雷声动四境，惠与清漳流。
弦歌咏唐尧，脱落隐簪组。
心和得天真，风俗犹太古。
牛羊散阡陌，夜寝不扃户。
问此何以然，贤人宰吾土。
举邑树桃李，垂阴亦流芬。
河堤绕绿水，桑柘连青云。
赵女不冶容，提笼昼成群。
缲丝鸣机杼，百里声相闻。
讼息鸟下阶，高卧披道帙。
蒲鞭挂檐枝，示耻无扑抶。
琴清月当户，人寂风入室。
长啸一无言，陶然上皇逸。
白玉壶冰水，壶中见底清。
清光洞毫发，皎洁照群情。
赵北美佳政，燕南播高名。
过客览行谣，因之诵德声。

「赠临洺县令皓弟」
陶令去彭泽，茫然太古心。
大音自成曲，但奏无弦琴。
钓水路非远，连鳌意何深。
终期龙伯国，与尔相招寻。

「赠郭季鹰」
河东郭有道，于世若浮云。
盛德无我位，清光独映君。
耻将鸡并食，长与凤为群。
一击九千仞，相期凌紫氛。

「邺中赠王大」
一身竟无托，远与孤蓬征。
千里失所依，复将落叶并。
中途偶良朋，问我将何行。
欲献济时策，此心谁见明。
君王制六合，海塞无交兵。
壮士伏草间，沉忧乱纵横。
飘飘不得意，昨发南都城。
紫燕枥下嘶，青萍匣中鸣。
投躯寄天下，长啸寻豪英。
耻学琅琊人，龙蟠事躬耕。
富贵吾自取，建功及春荣。
我愿执尔手，尔方达我情。
相知同一己，岂惟弟与兄。
抱子弄白云，琴歌发清声。
临别意难尽，各希存令名。

「赠华州王司士」
淮水不绝涛澜高，盛德未泯生英髦。
知君先负庙堂器，今日还须赠宝刀。

「赠卢征君昆弟」
明主访贤逸，云泉今已空。
二卢竟不起，万乘高其风。
河上喜相得，壶中趣每同。
沧州即此地，观化游无穷。
水落海上清，鳌背睹方蓬。
与君弄倒景，携手凌星虹。

「赠新平少年」
韩信在淮阴，少年相欺凌。
屈体若无骨，壮心有所凭。
一遭龙颜君，啸咤从此兴。
千金答漂母，万古共嗟称。
而我竟何为，寒苦坐相仍。
长风入短袂，两手如怀冰。
故友不相恤，新交宁见矜。
摧残槛中虎，羁绁鞲上鹰。
何时腾风云，搏击申所能。

「赠崔侍郎」
长剑一杯酒，男儿方寸心。
洛阳因剧孟，托宿话胸襟。
但仰山岳秀，不知江海深。
长安复携手，再顾重千金。
君乃輶轩佐，予叨翰墨林。
高风摧秀木，虚弹落惊禽。
不取回舟兴，而来命驾寻。
扶摇应借力，桃李愿成阴。
笑吐张仪舌，愁为庄舄吟。
谁怜明月夜，肠断听秋砧。

「走笔赠独孤驸马」
都尉朝天跃马归，香风吹人花乱飞。
银鞍紫鞚照云日，左顾右盼生光辉。
是时仆在金门里，待诏公车谒天子。
长揖蒙垂国士恩，壮心剖出酬知己。
一别蹉跎朝市间，青云之交不可攀。
倘其公子重回顾，何必侯嬴长抱关。

「赠嵩山焦炼师」
二室凌青天，三花含紫烟。
中有蓬海客，宛疑麻姑仙。
道在喧莫染，迹高想已绵。
时餐金鹅蕊，屡读青苔篇。
八极恣游憩，九垓长周旋。
下瓢酌颍水，舞鹤来伊川。
还归空山上，独拂秋霞眠。
萝月挂朝镜，松风鸣夜弦。
潜光隐嵩岳，炼魄栖云幄。
霓裳何飘飖，凤吹转绵邈。
愿同西王母，下顾东方朔。
紫书倘可传，铭骨誓相学。

「口号赠征君鸿」
陶令辞彭泽，梁鸿入会稽。
我寻高士传，君与古人齐。
云卧留丹壑，天书降紫泥。
不知杨伯起，早晚向关西。

「上李邕」
大鹏一日同风起，抟摇直上九万里。
假令风歇时下来，犹能簸却沧溟水。
世人见我恒殊调，闻余大言皆冷笑。
宣父犹能畏后生，丈夫未可轻年少。

「赠张公洲革处士」
列子居郑圃，不将众庶分。
革侯遁南浦，常恐楚人闻。
抱瓮灌秋蔬，心闲游天云。
每将瓜田叟，耕种汉水濆。
时登张公洲，入兽不乱群。
井无桔槔事，门绝刺绣文。
长揖二千石，远辞百里君。
斯为真隐者，吾党慕清芬。

「秋日炼药院镊白发，赠元六兄林宗」
木落识岁秋，瓶冰知天寒。
桂枝日已绿，拂雪凌云端。
弱龄接光景，矫翼攀鸿鸾。
投分三十载，荣枯同所欢。
长吁望青云，镊白坐相看。
秋颜入晓镜，壮发凋危冠。
穷与鲍生贾，饥从漂母餐。
时来极天人，道在岂吟叹。
乐毅方适赵，苏秦初说韩。
卷舒固在我，何事空摧残。

「书情题蔡舍人雄」
尝高谢太傅，携妓东山门。
楚舞醉碧云，吴歌断清猿。
暂因苍生起，谈笑安黎元。
余亦爱此人，丹霄冀飞翻。
遭逢圣明主，敢进兴亡言。
白璧竟何辜，青蝇遂成冤。
一朝去京国，十载客梁园。
猛犬吠九关，杀人愤精魂。
皇穹雪冤枉，白日开氛昏。
泰阶得夔龙，桃李满中原。
倒海索明月，凌山采芳荪。
愧无横草功，虚负雨露恩。
迹谢云台阁，心随天马辕。
夫子王佐才，而今复谁论。
层飙振六翮，不日思腾骞。
我纵五湖棹，烟涛恣崩奔。
梦钓子陵湍，英风缅犹存。
彼希客星隐，弱植不足援。
千里一回首，万里一长歌。
黄鹤不复来，清风愁奈何。
舟浮潇湘月，山倒洞庭波。
投汨笑古人，临濠得天和。
闲时田亩中，搔背牧鸡鹅。
别离解相访，应在武陵多。

「忆襄阳旧游，赠马少府巨」
昔为大堤客，曾上山公楼。
开窗碧嶂满，拂镜沧江流。
高冠佩雄剑，长揖韩荆州。
此地别夫子，今来思旧游。
朱颜君未老，白发我先秋。
壮志恐蹉跎，功名若云浮。
归心结远梦，落日悬春愁。
空思羊叔子，堕泪岘山头。

「对雪献从兄虞城宰」
昨夜梁园里，弟寒兄不知。
庭前看玉树，肠断忆连枝。

「访道安陵遇盖还为余造真箓，临别留赠」
清水见白石，仙人识青童。
安陵盖夫子，十岁与天通。
悬河与微言，谈论安可穷。
能令二千石，抚背惊神聪。
挥毫赠新诗，高价掩山东。
至今平原客，感激慕清风。
学道北海仙，传书蕊珠宫。
丹田了玉阙，白日思云空。
为我草真箓，天人惭妙工。
七元洞豁落，八角辉星虹。
三灾荡璇玑，蛟龙翼微躬。
举手谢天地，虚无齐始终。
黄金满高堂，答荷难克充。
下笑世上士，沉魂北罗酆。
昔日万乘坟，今成一科蓬。
赠言若可重，实此轻华嵩。

「赠崔郎中宗之」
胡雁拂海翼，翱翔鸣素秋。
惊云辞沙朔，飘荡迷河洲。
有如飞蓬人，去逐万里游。
登高望浮云，仿佛如旧丘。
日从海傍没，水向天边流。
长啸倚孤剑，目极心悠悠。
岁晏归去来，富贵安可求。
仲尼七十说，历聘莫见收。
鲁连逃千金，珪组岂可酬。
时哉苟不会，草木为我俦。
希君同携手，长往南山幽。

「赠崔咨议」
绿骥本天马，素非伏枥驹。
长嘶向清风，倏忽凌九区。
何言西北至，却走东南隅。
世道有翻覆，前期难豫图。
希君一翦拂，犹可骋中衢。

「赠升州王使君忠臣」
六代帝王国，三吴佳丽城。
贤人当重寄，天子借高名。
巨海一边静，长江万里清。
应须救赵策，未肯弃侯嬴。

「赠别从甥高五」
鱼目高泰山，不如一玙璠。
贤甥即明月，声价动天门。
能成吾宅相，不减魏阳元。
自顾寡筹略，功名安所存。
五木思一掷，如绳系穷猿。
枥中骏马空，堂上醉人喧。
黄金久已罄，为报故交恩。
闻君陇西行，使我惊心魂。
与尔共飘飖，云天各飞翻。
江水流或卷，此心难具论。
贫家羞好客，语拙觉辞繁。
三朝空错莫，对饭却惭冤。
自笑我非夫，生事多契阔。
蓄积万古愤，向谁得开豁。
天地一浮云，此身乃毫末。
忽见无端倪，太虚可包括。
去去何足道，临歧空复愁。
肝胆不楚越，山河亦衾裯。
云龙若相从，明主会见收。
成功解相访，溪水桃花流。

「赠裴司马」
翡翠黄金缕，绣成歌舞衣。
若无云间月，谁可比光辉。
秀色一如此，多为众女讥。
君恩移昔爱，失宠秋风归。
愁苦不窥邻，泣上流黄机。
天寒素手冷，夜长烛复微。
十日不满匹，鬓蓬乱若丝。
犹是可怜人，容华世中稀。
向君发皓齿，顾我莫相违。

「叙旧赠江阳宰陆调」
泰伯让天下，仲雍扬波涛。
清风荡万古，迹与星辰高。
开吴食东溟，陆氏世英髦。
多君秉古节，岳立冠人曹。
风流少年时，京洛事游遨。
腰间延陵剑，玉带明珠袍。
我昔斗鸡徒，连延五陵豪。
邀遮相组织，呵吓来煎熬。
君开万丛人，鞍马皆辟易。
告急清宪台，脱余北门厄。
间宰江阳邑，翦棘树兰芳。
城门何肃穆，五月飞秋霜。
好鸟集珍木，高才列华堂。
时从府中归，丝管俨成行。
但苦隔远道，无由共衔觞。
江北荷花开，江南杨梅熟。
正好饮酒时，怀贤在心目。
挂席拾海月，乘风下长川。
多沽新丰醁，满载剡溪船。
中途不遇人，直到尔门前。
大笑同一醉，取乐平生年。

「赠从孙义兴宰铭」
天子思茂宰，天枝得英才。
朗然清秋月，独出映吴台。
落笔生绮绣，操刀振风雷。
蠖屈虽百里，鹏鶱望三台。
退食无外事，琴堂向山开。
绿水寂以闲，白云有时来。
河阳富奇藻，彭泽纵名杯。
所恨不见之，犹如仰昭回。
元恶昔滔天，疲人散幽草。
惊川无活鳞，举邑罕遗老。
誓雪会稽耻，将奔宛陵道。
亚相素所重，投刃应桑林。
独坐伤激扬，神融一开襟。
弦歌欣再理，和乐醉人心。
蠹政除害马，倾巢有归禽。
壶浆候君来，聚舞共讴吟。
农人弃蓑笠，蚕女堕缨簪。
欢笑相拜贺，则知惠爱深。
历职吾所闻，称贤尔为最。
化洽一邦上，名驰三江外。
峻节贯云霄，通方堪远大。
能文变风俗，好客留轩盖。
他日一来游，因之严光濑。

「草创大还，赠柳官迪」
天地为橐籥，周流行太易。
造化合元符，交媾腾精魄。
自然成妙用，孰知其指的。
罗络四季间，绵微无一隙。
日月更出没，双光岂云只。
姹女乘河车，黄金充辕轭。
执枢相管辖，摧伏伤羽翮。
朱鸟张炎威，白虎守本宅。
相煎成苦老，消铄凝津液。
仿佛明窗尘，死灰同至寂。
捣冶入赤色，十二周律历。
赫然称大还，与道本无隔。
白日可抚弄，清都在咫尺。
北酆落死名，南斗上生籍。
抑予是何者，身在方士格。
才术信纵横，世途自轻掷。
吾求仙弃俗，君晓损胜益。
不向金阙游，思为玉皇客。
鸾车速风电，龙骑无鞭策。
一举上九天，相携同所适。

「赠崔司户文昆季」
双珠出海底，俱是连城珍。
明月两特达，馀辉傍照人。
英声振名都，高价动殊邻。
岂伊箕山故，特以风期亲。
惟昔不自媒，担簦西入秦。
攀龙九天上，忝列岁星臣。
布衣侍丹墀，密勿草丝纶。
才微惠渥重，谗巧生缁磷。
一去已十载，今来复盈旬。
清霜入晓鬓，白露生衣巾。
侧见绿水亭，开门列华茵。
千金散义士，四坐无凡宾。
欲折月中桂，持为寒者薪。
路傍已窃笑，天路将何因。
垂恩倘丘山，报德有微身。

「赠溧阳宋少府陟」
李斯未相秦，且逐东门兔。
宋玉事襄王，能为高唐赋。
常闻绿水曲，忽此相逢遇。
扫洒青天开，豁然披云雾。
葳蕤紫鸾鸟，巢在昆山树。
惊风西北吹，飞落南溟去。
早怀经济策，特受龙颜顾。
白玉栖青蝇，君臣忽行路。
人生感分义，贵欲呈丹素。
何日清中原，相期廓天步。

「戏赠郑溧阳」
陶令日日醉，不知五柳春。
素琴本无弦，漉酒用葛巾。
清风北窗下，自谓羲皇人。
何时到栗里，一见平生亲。

「赠僧崖公」
昔在朗陵东，学禅白眉空。
大地了镜彻，回旋寄轮风。
揽彼造化力，持为我神通。
晚谒泰山君，亲见日没云。
中夜卧山月，拂衣逃人群。
授余金仙道，旷劫未始闻。
冥机发天光，独朗谢垢氛。
虚舟不系物，观化游江濆。
江濆遇同声，道崖乃僧英。
说法动海岳，游方化公卿。
手秉玉麈尾，如登白楼亭。
微言注百川，亹亹信可听。
一风鼓群有，万籁各自鸣。
启闭八窗牖，托宿掣电霆。
自言历天台，搏壁蹑翠屏。
凌兢石桥去，恍惚入青冥。
昔往今来归，绝景无不经。
何日更携手，乘杯向蓬瀛。

「游溧阳北湖亭望瓦屋山怀古赠同旅」
朝登北湖亭，遥望瓦屋山。
天清白露下，始觉秋风还。
游子托主人，仰观眉睫间。
目色送飞鸿，邈然不可攀。
长吁相劝勉，何事来吴关。
闻有贞义女，振穷溧水湾。
清光了在眼，白日如披颜。
高坟五六墩，崒兀栖猛虎。
遗迹翳九泉，芳名动千古。
子胥昔乞食，此女倾壶浆。
运开展宿愤，入楚鞭平王。
凛冽天地间，闻名若怀霜。
壮夫或未达，十步九太行。
与君拂衣去，万里同翱翔。

「醉后赠从甥高镇」
马上相逢揖马鞭，客中相见客中怜。
欲邀击筑悲歌饮，正值倾家无酒钱。
江东风光不借人，枉杀落花空自春。
黄金逐手快意尽，昨日破产今朝贫。
丈夫何事空啸傲，不如烧却头上巾。
君为进士不得进，我被秋霜生旅鬓。
时清不及英豪人，三尺童儿重廉蔺。
匣中盘剑装䱜鱼，闲在腰间未用渠。
且将换酒与君醉，醉归托宿吴专诸。

「赠秋浦柳少府」
秋浦旧萧索，公庭人吏稀。
因君树桃李，此地忽芳菲。
摇笔望白云，开帘当翠微。
时来引山月，纵酒酣清晖。
而我爱夫子，淹留未忍归。

「赠崔秋浦三首」
吾爱崔秋浦，宛然陶令风。
门前五杨柳，井上二梧桐。
山鸟下厅事，檐花落酒中。
怀君未忍去，惆怅意无穷。
崔令学陶令，北窗常昼眠。
抱琴时弄月，取意任无弦。
见客但倾酒，为官不爱钱。
东皋春事起，种黍早归田。
河阳花作县，秋浦玉为人。
地逐名贤好，风随惠化春。
水从天汉落，山逼画屏新。
应念金门客，投沙吊楚臣。

「望九华赠青阳韦仲堪」
昔在九江上，遥望九华峰。
天河挂绿水，秀出九芙蓉。
我欲一挥手，谁人可相从。
君为东道主，于此卧云松。

「赠王判官，时余归隐，居庐山屏风叠」
昔别黄鹤楼，蹉跎淮海秋。
俱飘零落叶，各散洞庭流。
中年不相见，蹭蹬游吴越。
何处我思君，天台绿萝月。
会稽风月好，却绕剡溪回。
云山海上出，人物镜中来。
一度浙江北，十年醉楚台。
荆门倒屈宋，梁苑倾邹枚。
苦笑我夸诞，知音安在哉。
大盗割鸿沟，如风扫秋叶。
吾非济代人，且隐屏风叠。
中夜天中望，忆君思见君。
明朝拂衣去，永与海鸥群。

「在水军宴赠幕府诸侍御」
月化五白龙，翻飞凌九天。
胡沙惊北海，电扫洛阳川。
虏箭雨宫阙，皇舆成播迁。
英王受庙略，秉钺清南边。
云旗卷海雪，金戟罗江烟。
聚散百万人，弛张在一贤。
霜台降群彦，水国奉戎旃。
绣服开宴语，天人借楼船。
如登黄金台，遥谒紫霞仙。
卷身编蓬下，冥机四十年。
宁知草间人，腰下有龙泉。
浮云在一决，誓欲清幽燕。
愿与四座公，静谈金匮篇。
齐心戴朝恩，不惜微躯捐。
所冀旄头灭，功成追鲁连。

「赠武十七谔」
马如一匹练，明日过吴门。
乃是要离客，西来欲报恩。
笑开燕匕首，拂拭竟无言。
狄犬吠清洛，天津成塞垣。
爱子隔东鲁，空悲断肠猿。
林回弃白璧，千里阻同奔。
君为我致之，轻赍涉淮原。
精诚合天道，不愧远游魂。

「赠闾丘宿松」
阮籍为太守，乘驴上东平。
剖竹十日间，一朝风化清。
偶来拂衣去，谁测主人情。
夫子理宿松，浮云知古城。
扫地物莽然，秋来百草生。
飞鸟还旧巢，迁人返躬耕。
何惭宓子贱，不减陶渊明。
吾知千载后，却掩二贤名。

「狱中上崔相涣」
胡马渡洛水，血流征战场。
千门闭秋景，万姓危朝霜。
贤相燮元气，再欣海县康。
台庭有夔龙，列宿粲成行。
羽翼三元圣，发辉两太阳。
应念覆盆下，雪泣拜天光。

「中丞宋公以吴兵三千赴河南军次寻阳…囚参谋幕府因赠之」
独坐清天下，专征出海隅。
九江皆渡虎，三郡尽还珠。
组练明秋浦，楼船入郢都。
风高初选将，月满欲平胡。
杀气横千里，军声动九区。
白猿惭剑术，黄石借兵符。
戎虏行当翦，鲸鲵立可诛。
自怜非剧孟，何以佐良图。

「流夜郎赠辛判官」
昔在长安醉花柳，五侯七贵同杯酒。
气岸遥凌豪士前，风流肯落他人后。
夫子红颜我少年，章台走马著金鞭。
文章献纳麒麟殿，歌舞淹留玳瑁筵。
与君自谓长如此，宁知草动风尘起。
函谷忽惊胡马来，秦宫桃李向明开。
我愁远谪夜郎去，何日金鸡放赦回。

「赠刘都使」
东平刘公幹，南国秀馀芳。
一鸣即朱绂，五十佩银章。
饮冰事戎幕，衣锦华水乡。
铜官几万人，诤讼清玉堂。
吐言贵珠玉，落笔回风霜。
而我谢明主，衔哀投夜郎。
归家酒债多，门客粲成行。
高谈满四座，一日倾千觞。
所求竟无绪，裘马欲摧藏。
主人若不顾，明发钓沧浪。

「赠常侍御」
安石在东山，无心济天下。
一起振横流，功成复潇洒。
大贤有卷舒，季叶轻风雅。
匡复属何人，君为知音者。
传闻武安将，气振长平瓦。
燕赵期洗清，周秦保宗社。
登朝若有言，为访南迁贾。

「赠易秀才」
少年解长剑，投赠即分离。
何不断犀象，精光暗往时。
蹉跎君自惜，窜逐我因谁。
地远虞翻老，秋深宋玉悲。
空摧芳桂色，不屈古松姿。
感激平生意，劳歌寄此辞。

「经乱离后天恩流夜郎忆旧游书怀赠江夏韦太守良宰」
天上白玉京，十二楼五城。
仙人抚我顶，结发受长生。
误逐世间乐，颇穷理乱情。
九十六圣君，浮云挂空名。
天地赌一掷，未能忘战争。
试涉霸王略，将期轩冕荣。
时命乃大谬，弃之海上行。
学剑翻自哂，为文竟何成。
剑非万人敌，文窃四海声。
儿戏不足道，五噫出西京。
临当欲去时，慷慨泪沾缨。
叹君倜傥才，标举冠群英。
开筵引祖帐，慰此远徂征。
鞍马若浮云，送余骠骑亭。
歌钟不尽意，白日落昆明。
十月到幽州，戈鋋若罗星。
君王弃北海，扫地借长鲸。
呼吸走百川，燕然可摧倾。
心知不得语，却欲栖蓬瀛。
弯弧惧天狼，挟矢不敢张。
揽涕黄金台，呼天哭昭王。
无人贵骏骨，騄耳空腾骧。
乐毅倘再生，于今亦奔亡。
蹉跎不得意，驱马还贵乡。
逢君听弦歌，肃穆坐华堂。
百里独太古，陶然卧羲皇。
征乐昌乐馆，开筵列壶觞。
贤豪间青娥，对烛俨成行。
醉舞纷绮席，清歌绕飞梁。
欢娱未终朝，秩满归咸阳。
祖道拥万人，供帐遥相望。
一别隔千里，荣枯异炎凉。
炎凉几度改，九土中横溃。
汉甲连胡兵，沙尘暗云海。
草木摇杀气，星辰无光彩。
白骨成丘山，苍生竟何罪。
函关壮帝居，国命悬哥舒。
长戟三十万，开门纳凶渠。
公卿如犬羊，忠谠醢与菹。
二圣出游豫，两京遂丘墟。
帝子许专征，秉旄控强楚。
节制非桓文，军师拥熊虎。
人心失去就，贼势腾风雨。
惟君固房陵，诚节冠终古。
仆卧香炉顶，餐霞漱瑶泉。
门开九江转，枕下五湖连。
半夜水军来，浔阳满旌旃。
空名适自误，迫胁上楼船。
徒赐五百金，弃之若浮烟。
辞官不受赏，翻谪夜郎天。
夜郎万里道，西上令人老。
扫荡六合清，仍为负霜草。
日月无偏照，何由诉苍昊。
良牧称神明，深仁恤交道。
一忝青云客，三登黄鹤楼。
顾惭祢处士，虚对鹦鹉洲。
樊山霸气尽，寥落天地秋。
江带峨眉雪，川横三峡流。
万舸此中来，连帆过扬州。
送此万里目，旷然散我愁。
纱窗倚天开，水树绿如发。
窥日畏衔山，促酒喜得月。
吴娃与越艳，窈窕夸铅红。
呼来上云梯，含笑出帘栊。
对客小垂手，罗衣舞春风。
宾跪请休息，主人情未极。
览君荆山作，江鲍堪动色。
清水出芙蓉，天然去雕饰。
逸兴横素襟，无时不招寻。
朱门拥虎士，列戟何森森。
剪凿竹石开，萦流涨清深。
登台坐水阁，吐论多英音。
片辞贵白璧，一诺轻黄金。
谓我不愧君，青鸟明丹心。
五色云间鹊，飞鸣天上来。
传闻赦书至，却放夜郎回。
暖气变寒谷，炎烟生死灰。
君登凤池去，忽弃贾生才。
桀犬尚吠尧，匈奴笑千秋。
中夜四五叹，常为大国忧。
旌旆夹两山，黄河当中流。
连鸡不得进，饮马空夷犹。
安得羿善射，一箭落旄头。

「江夏使君叔席上赠史郎中」
凤凰丹禁里，衔出紫泥书。
昔放三湘去，今还万死馀。
仙郎久为别，客舍问何如。
涸辙思流水，浮云失旧居。
多惭华省贵，不以逐臣疏。
复如竹林下，叨陪芳宴初。
希君生羽翼，一化北溟鱼。

「博平郑太守自庐山千里相寻入江夏北市门见访…立马赠别」
大梁贵公子，气盖苍梧云。
若无三千客，谁道信陵君。
救赵复存魏，英威天下闻。
邯郸能屈节，访博从毛薛。
夷门得隐沦，而与侯生亲。
仍要鼓刀者，乃是袖槌人。
好士不尽心，何能保其身。
多君重然诺，意气遥相托。
五马入市门，金鞍照城郭。
都忘虎竹贵，且与荷衣乐。
去去桃花源，何时见归轩。
相思无终极，肠断朗江猿。

「江上赠窦长史」
汉求季布鲁朱家，楚逐伍胥去章华。
万里南迁夜郎国，三年归及长风沙。
闻道青云贵公子，锦帆游戏西江水。
人疑天上坐楼船，水净霞明两重绮。
相约相期何太深，棹歌摇艇月中寻。
不同珠履三千客，别欲论交一片心。

「赠王汉阳」
天落白玉棺，王乔辞叶县。
一去未千年，汉阳复相见。
犹乘飞凫舄，尚识仙人面。
鬓发何青青，童颜皎如练。
吾曾弄海水，清浅嗟三变。
果惬麻姑言，时光速流电。
与君数杯酒，可以穷欢宴。
白云归去来，何事坐交战。

「赠汉阳辅录事二首」
闻君罢官意，我抱汉川湄。
借问久疏索，何如听讼时。
天清江月白，心静海鸥知。
应念投沙客，空馀吊屈悲。
鹦鹉洲横汉阳渡，水引寒烟没江树。
南浦登楼不见君，君今罢官在何处。
汉口双鱼白锦鳞，令传尺素报情人。
其中字数无多少，只是相思秋复春。

「江夏赠韦南陵冰」
胡骄马惊沙尘起，胡雏饮马天津水。
君为张掖近酒泉，我窜三色九千里。
天地再新法令宽，夜郎迁客带霜寒。
西忆故人不可见，东风吹梦到长安。
宁期此地忽相遇，惊喜茫如堕烟雾。
玉箫金管喧四筵，苦心不得申长句。
昨日绣衣倾绿尊，病如桃李竟何言。
昔骑天子大宛马，今乘款段诸侯门。
赖遇南平豁方寸，复兼夫子持清论。
有似山开万里云，四望青天解人闷。
人闷还心闷，苦辛长苦辛。
愁来饮酒二千石，寒灰重暖生阳春。
山公醉后能骑马，别是风流贤主人。
头陀云月多僧气，山水何曾称人意。
不然鸣笳按鼓戏沧流，呼取江南女儿歌棹讴。
我且为君槌碎黄鹤楼，君亦为吾倒却鹦鹉洲。
赤壁争雄如梦里，且须歌舞宽离忧。

「赠卢司户」
秋色无远近，出门尽寒山。
白云遥相识，待我苍梧间。
借问卢耽鹤，西飞几岁还。

「赠从弟南平太守之遥二首」
少年不得意，落魄无安居。
愿随任公子，欲钓吞舟鱼。
常时饮酒逐风景，壮心遂与功名疏。
兰生谷底人不锄，云在高山空卷舒。
汉家天子驰驷马，赤军蜀道迎相如。
天门九重谒圣人，龙颜一解四海春。
彤庭左右呼万岁，拜贺明主收沉沦。
翰林秉笔回英眄，麟阁峥嵘谁可见。
承恩初入银台门，著书独在金銮殿。
龙钩雕镫白玉鞍，象床绮席黄金盘。
当时笑我微贱者，却来请谒为交欢。
一朝谢病游江海，畴昔相知几人在。
前门长揖后门关，今日结交明日改。
爱君山岳心不移，随君云雾迷所为。
梦得池塘生春草，使我长价登楼诗。
别后遥传临海作，可见羊何共和之。
东平与南平，今古两步兵。
素心爱美酒，不是顾专城。
谪官桃源去，寻花几处行。
秦人如旧识，出户笑相迎。

「赠潘侍御论钱少阳」
绣衣柱史何昂藏，铁冠白笔横秋霜。
三军论事多引纳，阶前虎士罗干将。
虽无二十五老者，且有一翁钱少阳。
眉如松雪齐四皓，调笑可以安储皇。
君能礼此最下士，九州拭目瞻清光。

「赠柳圆」
竹实满秋浦，凤来何苦饥。
还同月下鹊，三绕未安枝。
夫子即琼树，倾柯拂羽仪。
怀君恋明德，归去日相思。

「流夜郎半道承恩放还，兼欣克复之美书怀示息秀才」
黄口为人罗，白龙乃鱼服。
得罪岂怨天，以愚陷网目。
鲸鲵未翦灭，豺狼屡翻履。
悲作楚地囚，何日秦庭哭。
遭逢二明主，前后两迁逐。
去国愁夜郎，投身窜荒谷。
半道雪屯蒙，旷如鸟出笼。
遥欣克复美，光武安可同。
天子巡剑阁，储皇守扶风。
扬袂正北辰，开襟揽群雄。
胡兵出月窟，雷破关之东。
左扫因右拂，旋收洛阳宫。
回舆入咸京，席卷六合通。
叱咤开帝业，手成天地功。
大驾还长安，两日忽再中。
一朝让宝位，剑玺传无穷。
愧无秋毫力，谁念矍铄翁。
弋者何所慕，高飞仰冥鸿。
弃剑学丹砂，临炉双玉童。
寄言息夫子，岁晚陟方蓬。

「赠张相镐二首」
神器难窃弄，天狼窥紫宸。
六龙迁白日，四海暗胡尘。
昊穹降元宰，君子方经纶。
澹然养浩气，欻起持大钧。
秀骨象山岳，英谋合鬼神。
佐汉解鸿门，生唐为后身。
拥旄秉金钺，伐鼓乘朱轮。
虎将如雷霆，总戎向东巡。
诸侯拜马首，猛士骑鲸鳞。
泽被鱼鸟悦，令行草木春。
圣智不失时，建功及良辰。
丑虏安足纪，可贻帼与巾。
倒泻溟海珠，尽为入幕珍。
冯异献赤伏，邓生倏来臻。
庶同昆阳举，再睹汉仪新。
昔为管将鲍，中奔吴隔秦。
一生欲报主，百代思荣亲。
其事竟不就，哀哉难重陈。
卧病宿松山，苍茫空四邻。
风云激壮志，枯槁惊常伦。
闻君自天来，目张气益振。
亚夫得剧孟，敌国空无人。
扪虱对桓公，愿得论悲辛。
大块方噫气，何辞鼓青蘋。
斯言倘不合，归老汉江滨。
本家陇西人，先为汉边将。
功略盖天地，名飞青云上。
苦战竟不侯，富年颇惆怅。
世传崆峒勇，气激金风壮。
英烈遗厥孙，百代神犹王。
十五观奇书，作赋凌相如。
龙颜惠殊宠，麟阁凭天居。
晚途未云已，蹭蹬遭谗毁。
想像晋末时，崩腾胡尘起。
衣冠陷锋镝，戎虏盈朝市。
石勒窥神州，刘聪劫天子。
抚剑夜吟啸，雄心日千里。
誓欲斩鲸鲵，澄清洛阳水。
六合洒霖雨，万物无凋枯。
我挥一杯水，自笑何区区。
因人耻成事，贵欲决良图。
灭虏不言功，飘然陟蓬壶。
惟有安期舄，留之沧海隅。

「闻谢杨儿吟猛虎词，因此有赠」
同州隔秋浦，闻吟猛虎词。
晨朝来借问，知是谢杨儿。

「宿清溪主人」
夜到清溪宿，主人碧岩里。
檐楹挂星斗，枕席响风水。
月落西山时，啾啾夜猿起。

「系寻阳，上崔相涣三首」
邯郸四十万，同日陷长平。
能回造化笔，或冀一人生。
毛遂不堕井，曾参宁杀人。
虚言误公子，投杼惑慈亲。
白璧双明月，方知一玉真。
虚传一片雨，枉作阳台神。
纵为梦里相随去，不是襄王倾国人。

「巴陵赠贾舍人」
贾生西望忆京华，湘浦南迁莫怨嗟。
圣主恩深汉文帝，怜君不遣到长沙。

「赠别舍人弟台卿之江南」
去国客行远，还山秋梦长。
梧桐落金井，一叶飞银床。
觉罢揽明镜，鬓毛飒已霜。
良图委蔓草，古貌成枯桑。
欲道心下事，时人疑夜光。
因为洞庭叶，飘落之潇湘。
令弟经济士，谪居我何伤。
潜虬隐尺水，著论谈兴亡。
客遇王子乔，口传不死方。
入洞过天地，登真朝玉皇。
吾将抚尔背，挥手遂翱翔……

「醉后赠王历阳」
书秃千兔毫，诗裁两牛腰。
笔踪起龙虎，舞袖拂云霄。
双歌二胡姬，更奏远清朝。
举酒挑朔雪，从君不相饶。

「赠历阳褚司马」
北堂千万寿，侍奉有光辉。
先同稚子舞，更著老莱衣。
因为小儿啼，醉倒月下归。
人间无此乐，此乐世中稀。

「对雪醉后赠王历阳」
有身莫犯飞龙鳞，有手莫辫猛虎须。
君看昔日汝南市，白头仙人隐玉壶。
子猷闻风动窗竹，相邀共醉杯中绿。
历阳何异山阴时，白雪飞花乱人目。
君家有酒我何愁，客多乐酣秉烛游。
谢尚自能鸲鹆舞，相如免脱鹔鹴裘。
清晨鼓棹过江去，千里相思明月楼。

「赠宣城宇文太守兼呈崔侍御」
白若白鹭鲜，清如清唳蝉。
受气有本性，不为外物迁。
饮水箕山上，食雪首阳颠。
回车避朝歌，掩口去盗泉。
岧峣广成子，倜傥鲁仲连。
卓绝二公外，丹心无间然。
昔攀六龙飞，今作百炼铅。
怀恩欲报主，投佩向北燕。
弯弓绿弦开，满月不惮坚。
闲骑骏马猎，一射两虎穿。
回旋若流光，转背落双鸢。
胡虏三叹息，兼知五兵权。
枪枪突云将，却掩我之妍。
多逢剿绝儿，先著祖生鞭。
据鞍空矍铄，壮志竟谁宣。
蹉跎复来归，忧恨坐相煎。
无风难破浪，失计长江边。
危苦惜颓光，金波忽三圆。
时游敬亭上，闲听松风眠。
或弄宛溪月，虚舟信洄沿。
颜公二十万，尽付酒家钱。
兴发每取之，聊向醉中仙。
过此无一事，静谈秋水篇。
君从九卿来，水国有丰年。
鱼盐满市井，布帛如云烟。
下马不作威，冰壶照清川。
霜眉邑中叟，皆美太守贤。
时时慰风俗，往往出东田。
竹马数小儿，拜迎白鹿前。
含笑问使君，日晚可回旋。
遂归池上酌，掩抑清风弦。
曾标横浮云，下抚谢脁肩。
楼高碧海出，树古青萝悬。
光禄紫霞杯，伊昔忝相传。
良图扫沙漠，别梦绕旌旃。
富贵日成疏，愿言杳无缘。
登龙有直道，倚玉阻芳筵。
敢献绕朝策，思同郭泰船。
何言一水浅，似隔九重天。
崔生何傲岸，纵酒复谈玄。
身为名公子，英才苦迍邅。
鸣凤托高梧，凌风何翩翩。
安知慕群客，弹剑拂秋莲。

「赠宣城赵太守悦」
赵得宝符盛，山河功业存。
三千堂上客，出入拥平原。
六国扬清风，英声何喧喧。
大贤茂远业，虎竹光南藩。
错落千丈松，虬龙盘古根。
枝下无俗草，所植唯兰荪。
忆在南阳时，始承国士恩。
公为柱下史，脱绣归田园。
伊昔簪白笔，幽都逐游魂。
持斧冠三军，霜清天北门。
差池宰两邑，鹗立重飞翻。
焚香入兰台，起草多芳言。
夔龙一顾重，矫翼凌翔鹓。
赤县扬雷声，强项闻至尊。
惊飙颓秀木，迹屈道弥敦。
出牧历三郡，所居猛兽奔。
迁人同卫鹤，谬上懿公轩。
自笑东郭履，侧惭狐白温。
闲吟步竹石，精义忘朝昏。
憔悴成丑士，风云何足论。
猕猴骑土牛，羸马夹双辕。
愿借羲皇景，为人照覆盆。
溟海不振荡，何由纵鹏鲲。
所期玄津白，倜傥假腾鶱。

「赠从弟宣州长史昭」
淮南望江南，千里碧山对。
我行倦过之，半落青天外。
宗英佐雄郡，水陆相控带。
长川豁中流，千里泻吴会。
君心亦如此，包纳无小大。
摇笔起风霜，推诚结仁爱。
讼庭垂桃李，宾馆罗轩盖。
何意苍梧云，飘然忽相会。
才将圣不偶，命与时俱背。
独立山海间，空老圣明代。
知音不易得，抚剑增感慨。
当结九万期，中途莫先退。

「于五松山赠南陵常赞府」
为草当作兰，为木当作松。
兰秋香风远，松寒不改容。
松兰相因依，萧艾徒丰茸。
鸡与鸡并食，鸾与鸾同枝。
拣珠去沙砾，但有珠相随。
远客投名贤，真堪写怀抱。
若惜方寸心，待谁可倾倒。
虞卿弃赵相，便与魏齐行。
海上五百人，同日死田横。
当时不好贤，岂传千古名。
愿君同心人，于我少留情。
寂寂还寂寂，出门迷所适。
长铗归来乎，秋风思归客。

「自梁园至敬亭山见会公谈陵阳山水兼期同游因有此赠」
我随秋风来，瑶草恐衰歇。
中途寡名山，安得弄云月。
渡江如昨日，黄叶向人飞。
敬亭惬素尚，弭棹流清辉。
冰谷明且秀，陵峦抱江城。
粲粲吴与史，衣冠耀天京。
水国饶英奇，潜光卧幽草。
会公真名僧，所在即为宝。
开堂振白拂，高论横青云。
雪山扫粉壁，墨客多新文。
为余话幽栖，且述陵阳美。
天开白龙潭，月映清秋水。
黄山望石柱，突兀谁开张。
黄鹤久不来，子安在苍茫。
东南焉可穷，山鸟飞绝处。
稠叠千万峰，相连入云去。
闻此期振策，归来空闭关。
相思如明月，可望不可攀。
何当移白足，早晚凌苍山。
且寄一书札，令予解愁颜。

「赠友人三首」
兰生不当户，别是闲庭草。
夙被霜露欺，红荣已先老。
谬接瑶华枝，结根君王池。
顾无馨香美，叨沐清风吹。
馀芳若可佩，卒岁长相随。
袖中赵匕首，买自徐夫人。
玉匣闭霜雪，经燕复历秦。
其事竟不捷，沦落归沙尘。
持此愿投赠，与君同急难。
荆卿一去后，壮士多摧残。
长号易水上，为我扬波澜。
凿井当及泉，张帆当济川。
廉夫唯重义，骏马不劳鞭。
人生贵相知，何必金与钱。
慢世薄功业，非无胸中画。
谑浪万古贤，以为儿童剧。
立产如广费，匡君怀长策。
但苦山北寒，谁知道南宅。
岁酒上逐风，霜鬓两边白。
蜀主思孔明，晋家望安石。
时人列五鼎，谈笑期一掷。
虎伏被胡尘，渔歌游海滨。
弊裘耻妻嫂，长剑托交亲。
夫子秉家义，群公难与邻。
莫持西江水，空许东溟臣。
他日青云去，黄金报主人。

「陈情赠友人」
延陵有宝剑，价重千黄金。
观风历上国，暗许故人深。
归来挂坟松，万古知其心。
懦夫感达节，壮士激青衿。
鲍生荐夷吾，一举置齐相。
斯人无良朋，岂有青云望。
临财不苟取，推分固辞让。
后世称其贤，英风邈难尚。
论交但若此，友道孰云丧。
多君骋逸藻，掩映当时人。
舒文振颓波，秉德冠彝伦。
卜居乃此地，共井为比邻。
清琴弄云月，美酒娱冬春。
薄德中见捐，忽之如遗尘。
英豪未豹变，自古多艰辛。
他人纵以疏，君意宜独亲。
奈何成离居，相去复几许。
飘风吹云霓，蔽目不得语。
投珠冀相报，按剑恐相距。
所思采芳兰，欲赠隔荆渚。
沉忧心若醉，积恨泪如雨。
愿假东壁辉，馀光照贫女。

「赠从弟冽」
楚人不识凤，重价求山鸡。
献主昔云是，今来方觉迷。
自居漆园北，久别咸阳西。
风飘落日去，节变流莺啼。
桃李寒未开，幽关岂来蹊。
逢君发花萼，若与青云齐。
及此桑叶绿，春蚕起中闺。
日出布谷鸣，田家拥锄犁。
顾余乏尺土，东作谁相携。
傅说降霖雨，公输造云梯。
羌戎事未息，君子悲涂泥。
报国有长策，成功羞执珪。
无由谒明主，杖策还蓬藜。
他年尔相访，知我在磻溪。

「赠闾丘处士」
贤人有素业，乃在沙塘陂。
竹影扫秋月，荷衣落古池。
闲读山海经，散帙卧遥帷。
且耽田家乐，遂旷林中期。
野酌劝芳酒，园蔬烹露葵。
如能树桃李，为我结茅茨。

「赠钱征君少阳」
白玉一杯酒，绿杨三月时。
春风馀几日，两鬓各成丝。
秉烛唯须饮，投竿也未迟。
如逢渭川猎，犹可帝王师。

「赠宣州灵源寺仲濬公」
敬亭白云气，秀色连苍梧。
下映双溪水，如天落镜湖。
此中积龙象，独许濬公殊。
风韵逸江左，文章动海隅。
观心同水月，解领得明珠。
今日逢支遁，高谈出有无。

「赠僧朝美」
水客凌洪波，长鲸涌溟海。
百川随龙舟，嘘吸竟安在。
中有不死者，探得明月珠。
高价倾宇宙，馀辉照江湖。
苞卷金缕褐，萧然若空无。
谁人识此宝，窃笑有狂夫。
了心何言说，各勉黄金躯。

「赠僧行融」
梁有汤惠休，常从鲍照游。
峨眉史怀一，独映陈公出。
卓绝二道人，结交凤与麟。
行融亦俊发，吾知有英骨。
海若不隐珠，骊龙吐明月。
大海乘虚舟，随波任安流。
赋诗旃檀阁，纵酒鹦鹉洲。
待我适东越，相携上白楼。

「赠黄山胡公求白鹇」
请以双白璧，买君双白鹇。
白鹇白如锦，白雪耻容颜。
照影玉潭里，刷毛琪树间。
夜栖寒月静，朝步落花闲。
我愿得此鸟，玩之坐碧山。
胡公能辍赠，笼寄野人还。

「登敬亭山南望怀古，赠窦主簿」
敬亭一回首，目尽天南端。
仙者五六人，常闻此游盘。
溪流琴高水，石耸麻姑坛。
白龙降陵阳，黄鹤呼子安。
羽化骑日月，云行翼鸳鸾。
下视宇宙间，四溟皆波澜。
汰绝目下事，从之复何难。
百岁落半途，前期浩漫漫。
强食不成味，清晨起长叹。
愿随子明去，炼火烧金丹。

「经乱后将避地剡中，留赠崔宣城」
双鹅飞洛阳，五马渡江徼。
何意上东门，胡雏更长啸。
中原走豺虎，烈火焚宗庙。
太白昼经天，颓阳掩馀照。
王城皆荡覆，世路成奔峭。
四海望长安，颦眉寡西笑。
苍生疑落叶，白骨空相吊。
连兵似雪山，破敌谁能料。
我垂北溟翼，且学南山豹。
崔子贤主人，欢娱每相召。
胡床紫玉笛，却坐青云叫。
杨花满州城，置酒同临眺。
忽思剡溪去，水石远清妙。
雪尽天地明，风开湖山貌。
闷为洛生咏，醉发吴越调。
赤霞动金光，日足森海峤。
独散万古意，闲垂一溪钓。
猿近天上啼，人移月边棹。
无以墨绶苦，来求丹砂要。
华发长折腰，将贻陶公诮。

「献从叔当涂宰阳冰」
金镜霾六国，亡新乱天经。
焉知高光起，自有羽翼生。
萧曹安屹屼，耿贾摧欃枪。
吾家有季父，杰出圣代英。
虽无三台位，不借四豪名。
激昂风云气，终协龙虎精。
弱冠燕赵来，贤彦多逢迎。
鲁连善谈笑，季布折公卿。
遥知礼数绝，常恐不合并。
惕想结宵梦，素心久已冥。
顾惭青云器，谬奉玉樽倾。
山阳五百年，绿竹忽再荣。
高歌振林木，大笑喧雷霆。
落笔洒篆文，崩云使人惊。
吐辞又炳焕，五色罗华星。
秀句满江国，高才掞天庭。
宰邑艰难时，浮云空古城。
居人若薙草，扫地无纤茎。
惠泽及飞走，农夫尽归耕。
广汉水万里，长流玉琴声。
雅颂播吴越，还如泰阶平。
小子别金陵，来时白下亭。
群凤怜客鸟，差池相哀鸣。
各拔五色毛，意重泰山轻。
赠微所费广，斗水浇长鲸。
弹剑歌苦寒，严风起前楹。
月衔天门晓，霜落牛渚清。
长叹即归路，临川空屏营。

「书怀赠南陵常赞府」
岁星入汉年，方朔见明主。
调笑当时人，中天谢云雨。
一去麒麟阁，遂将朝市乖。
故交不过门，秋草日上阶。
当时何特达，独与我心谐。
置酒凌歊台，欢娱未曾歇。
歌动白纻山，舞回天门月。
问我心中事，为君前致辞。
君看我才能，何似鲁仲尼。
大圣犹不遇，小儒安足悲。
云南五月中，频丧渡泸师。
毒草杀汉马，张兵夺云旗。
至今西二河，流血拥僵尸。
将无七擒略，鲁女惜园葵。
咸阳天下枢，累岁人不足。
虽有数斗玉，不如一盘粟。
赖得契宰衡，持钧慰风俗。
自顾无所用，辞家方来归。
霜惊壮士发，泪满逐臣衣。
以此不安席，蹉跎身世违。
终当灭卫谤，不受鲁人讥。

「赠汪伦」
李白乘舟将欲行，忽闻岸上踏歌声。
桃花潭水深千尺，不及汪伦送我情。

「安陆白兆山桃花岩寄刘侍御绾」
云卧三十年，好闲复爱仙。
蓬壶虽冥绝，鸾鹤心悠然。
归来桃花岩，得憩云窗眠。
对岭人共语，饮潭猿相连。
时升翠微上，邈若罗浮巅。
两岑抱东壑，一嶂横西天。
树杂日易隐，崖倾月难圆。
芳草换野色，飞萝摇春烟。
入远构石室，选幽开上田。
独此林下意，杳无区中缘。
永辞霜台客，千载方来旋。

「淮南卧病书怀，寄蜀中赵征君蕤」
吴会一浮云，飘如远行客。
功业莫从就，岁光屡奔迫。
良图俄弃捐，衰疾乃绵剧。
古琴藏虚匣，长剑挂空壁。
楚冠怀钟仪，越吟比庄舄。
国门遥天外，乡路远山隔。
朝忆相如台，夜梦子云宅。
旅情初结缉，秋气方寂历。
风入松下清，露出草间白。
故人不可见，幽梦谁与适。
寄书西飞鸿，赠尔慰离析。

「寄弄月溪吴山人」
尝闻庞德公，家住洞湖水。
终身栖鹿门，不入襄阳市。
夫君弄明月，灭景清淮里。
高踪邈难追，可与古人比。
清扬杳莫睹，白云空望美。
待我辞人间，携手访松子。

「秋山寄卫尉张卿及王征君」
何以折相赠，白花青桂枝。
月华若夜雪，见此令人思。
虽然剡溪兴，不异山阴时。
明发怀二子，空吟招隐诗。

「望终南山，寄紫阁隐者」
出门见南山，引领意无限。
秀色难为名，苍翠日在眼。
有时白云起，天际自舒卷。
心中与之然，托兴每不浅。
何当造幽人，灭迹栖绝巘。

「夕霁杜陵登楼，寄韦繇」
浮阳灭霁景，万物生秋容。
登楼送远目，伏槛观群峰。
原野旷超缅，关河纷杂重。
清晖映竹日，翠色明云松。
蹈海寄遐想，还山迷旧踪。
徒然迫晚暮，未果谐心胸。
结桂空伫立，折麻恨莫从。
思君达永夜，长乐闻疏钟。

「秋夜宿龙门香山寺奉寄王方城十七丈奉国莹上…幼成令问」
朝发汝海东，暮栖龙门中。
水寒夕波急，木落秋山空。
望极九霄迥，赏幽万壑通。
目皓沙上月，心清松下风。
玉斗横网户，银河耿花宫。
兴在趣方逸，欢馀情未终。
凤驾忆王子，虎溪怀远公。
桂枝坐萧瑟，棣华不复同。
流恨寄伊水，盈盈焉可穷。

「春日独坐，寄郑明府」
燕麦青青游子悲，河堤弱柳郁金枝。
长条一拂春风去，尽日飘扬无定时。
我在河南别离久，那堪坐此对窗牖。
情人道来竟不来，何人共醉新丰酒。

「寄淮南友人」
红颜悲旧国，青岁歇芳洲。
不待金门诏，空持宝剑游。
海云迷驿道，江月隐乡楼。
复作淮南客，因逢桂树留。

「沙丘城下寄杜甫」
我来竟何事，高卧沙丘城。
城边有古树，日夕连秋声。
鲁酒不可醉，齐歌空复情。
思君若汶水，浩荡寄南征。

「闻丹丘子于城北营石门幽居中有高凤遗迹仆离群…以寄之」
春华沧江月，秋色碧海云。
离居盈寒暑，对此长思君。
思君楚水南，望君淮山北。
梦魂虽飞来，会面不可得。
畴昔在嵩阳，同衾卧羲皇。
绿萝笑簪绂，丹壑贱岩廊。
晚途各分析，乘兴任所适。
仆在雁门关，君为峨眉客。
心悬万里外，影滞两乡隔。
长剑复归来，相逢洛阳陌。
陌上何喧喧，都令心意烦。
迷津觉路失，托势随风翻。
以兹谢朝列，长啸归故园。
故园恣闲逸，求古散缥帙。
久欲入名山，婚娶殊未毕。
人生信多故，世事岂惟一。
念此忧如焚，怅然若有失。
闻君卧石门，宿昔契弥敦。
方从桂树隐，不羡桃花源。
高风起遐旷，幽人迹复存。
松风清瑶瑟，溪月湛芳樽。
安居偶佳赏，丹心期此论。

「淮阴书怀，寄王宗成」
沙墩至梁苑，二十五长亭。
大舶夹双橹，中流鹅鹳鸣。
云天扫空碧，川岳涵馀清。
飞凫从西来，适与佳兴并。
眷言王乔舄，婉娈故人情。
复此亲懿会，而增交道荣。
沿洄且不定，飘忽怅徂征。
暝投淮阴宿，欣得漂母迎。
斗酒烹黄鸡，一餐感素诚。
予为楚壮士，不是鲁诸生。
有德必报之，千金耻为轻。
缅书羁孤意，远寄棹歌声。

「闻王昌龄左迁龙标，遥有此寄」
杨花落尽子规啼，闻道龙标过五溪。
我寄愁心与明月，随风直到夜郎西。

「寄王屋山人孟大融」
我昔东海上，劳山餐紫霞。
亲见安期公，食枣大如瓜。
中年谒汉主，不惬还归家。
朱颜谢春辉，白发见生涯。
所期就金液，飞步登云车。
愿随夫子天坛上，闲与仙人扫落花。

「忆旧游，寄谯郡元参军」
忆昔洛阳董糟丘，为余天津桥南造酒楼。
黄金白璧买歌笑，一醉累月轻王侯。
海内贤豪青云客，就中与君心莫逆。
迥山转海不作难，倾情倒意无所惜。
我向淮南攀桂枝，君留洛北愁梦思。
不忍别，还相随。
相随迢迢访仙城，三十六曲水回萦。
一溪初入千花明，万壑度尽松风声。
银鞍金络倒平地，汉东太守来相迎。
紫阳之真人，邀我吹玉笙。
餐霞楼上动仙乐，嘈然宛似鸾凤鸣。
袖长管催欲轻举，汉中太守醉起舞。
手持锦袍覆我身，我醉横眠枕其股。
当筵意气凌九霄，星离雨散不终朝，分飞楚关山水遥。
余既还山寻故巢，君亦归家渡渭桥。
君家严君勇貔虎，作尹并州遏戎虏。
五月相呼度太行，摧轮不道羊肠苦。
行来北凉岁月深，感君贵义轻黄金。
琼杯绮食青玉案，使我醉饱无归心。
时时出向城西曲，晋祠流水如碧玉。
浮舟弄水箫鼓鸣，微波龙鳞莎草绿。
兴来携妓恣经过，其若杨花似雪何。
红妆欲醉宜斜日，百尺清潭写翠娥。
翠娥婵娟初月辉，美人更唱舞罗衣。
清风吹歌入空去，歌曲自绕行云飞。
此时行乐难再遇，西游因献长杨赋。
北阙青云不可期，东山白首还归去。
渭桥南头一遇君，酂台之北又离群。
问余别恨知多少，落花春暮争纷纷。
言亦不可尽，情亦不可极。
呼儿长跪缄此辞，寄君千里遥相忆。

「月夜江行，寄崔员外宗之」
飘飘江风起，萧飒海树秋。
登舻美清夜，挂席移轻舟。
月随碧山转，水合青天流。
杳如星河上，但觉云林幽。
归路方浩浩，徂川去悠悠。
徒悲蕙草歇，复听菱歌愁。
岸曲迷后浦，沙明瞰前洲。
怀君不可见，望远增离忧。

「宿白鹭洲，寄杨江宁」
朝别朱雀门，暮栖白鹭洲。
波光摇海月，星影入城楼。
望美金陵宰，如思琼树忧。
徒令魂入梦，翻觉夜成秋。
绿水解人意，为余西北流。
因声玉琴里，荡漾寄君愁。

「新林浦阻风，寄友人」
潮水定可信，天风难与期。
清晨西北转，薄暮东南吹。
以此难挂席，佳期益相思。
海月破圆影，菰蒋生绿池。
昨日北湖梅，开花已满枝。
今朝东门柳，夹道垂青丝。
岁物忽如此，我来定几时。
纷纷江上雪，草草客中悲。
明发新林浦，空吟谢脁诗。

「寄韦南陵冰，余江上乘兴访之遇寻颜尚书笑有此赠」
南船正东风，北船来自缓。
江上相逢借问君，语笑未了风吹断。
闻君携伎访情人，应为尚书不顾身。
堂上三千珠履客，瓮中百斛金陵春。
恨我阻此乐，淹留楚江滨。
月色醉远客，山花开欲然。
春风狂杀人，一日剧三年。
乘兴嫌太迟，焚却子猷船。
梦见五柳枝，已堪挂马鞭。
何日到彭泽，长歌陶令前。

「题情深树，寄象公」
肠断枝上猿，泪添山下樽。
白云见我去，亦为我飞翻。

「北山独酌，寄韦六」
巢父将许由，未闻买山隐。
道存迹自高，何惮去人近。
纷吾下兹岭，地闲喧亦泯。
门横群岫开，水凿众泉引。
屏高而在云，窦深莫能准。
川光昼昏凝，林气夕凄紧。
于焉摘朱果，兼得养玄牝。
坐月观宝书，拂霜弄瑶轸。
倾壶事幽酌，顾影还独尽。
念君风尘游，傲尔令自哂。

「寄当涂赵少府炎」
晚登高楼望，木落双江清。
寒山饶积翠，秀色连州城。
目送楚云尽，心悲胡雁声。
相思不可见，回首故人情。

「寄东鲁二稚子」
吴地桑叶绿，吴蚕已三眠。
我家寄东鲁，谁种龟阴田。
春事已不及，江行复茫然。
南风吹归心，飞堕酒楼前。
楼东一株桃，枝叶拂青烟。
此树我所种，别来向三年。
桃今与楼齐，我行尚未旋。
娇女字平阳，折花倚桃边。
折花不见我，泪下如流泉。
小儿名伯禽，与姊亦齐肩。
双行桃树下，抚背复谁怜。
念此失次第，肝肠日忧煎。
裂素写远意，因之汶阳川。

「独酌清溪江石上，寄权昭夷」
我携一樽酒，独上江祖石。
自从天地开，更长几千尺。
举杯向天笑，天回日西照。
永愿坐此石，长垂严陵钓。
寄谢山中人，可与尔同调。

「禅房怀友人岑伦」
婵娟罗浮月，摇艳桂水云。
美人竟独往，而我安得群。
一朝语笑隔，万里欢情分。
沉吟彩霞没，梦寐群芳歇。
归鸿渡三湘，游子在百粤。
边尘染衣剑，白日凋华发。
春风变楚关，秋声落吴山。
草木结悲绪，风沙凄苦颜。
朅来已永久，颓思如循环。
飘飘限江裔，想像空留滞。
离忧每醉心，别泪徒盈袂。
坐愁青天末，出望黄云蔽。
目极何悠悠，梅花南岭头。
空长灭征鸟，水阔无还舟。
宝剑终难托，金囊非易求。
归来倘有问，桂树山之幽。

「庐山谣，寄卢侍御虚舟」
我本楚狂人，凤歌笑孔丘。
手持绿玉杖，朝别黄鹤楼。
五岳寻仙不辞远，一生好入名山游。
庐山秀出南斗傍，屏风九叠云锦张，影落明湖青黛光。
金阙前开二峰长，银河倒挂三石梁。
香炉瀑布遥相望，回崖沓嶂凌苍苍。
翠影红霞映朝日，鸟飞不到吴天长。
登高壮观天地间，大江茫茫去不还。
黄云万里动风色，白波九道流雪山。
好为庐山谣，兴因庐山发。
闲窥石镜清我心，谢公行处苍苔没。
早服还丹无世情，琴心三叠道初成。
遥见仙人彩云里，手把芙蓉朝玉京。
先期汗漫九垓上，愿接卢敖游太清。

「下寻阳城泛彭蠡，寄黄判官」
浪动灌婴井，寻阳江上风。
开帆入天镜，直向彭湖东。
落景转疏雨，晴云散远空。
名山发佳兴，清赏亦何穷。
石镜挂遥月，香炉灭彩虹。
相思俱对此，举目与君同。

「书情寄从弟邠州长史昭」
自笑客行久，我行定几时。
绿杨已可折，攀取最长枝。
翩翩弄春色，延伫寄相思。
谁言贵此物，意愿重琼蕤。
昨梦见惠连，朝吟谢公诗。
东风引碧草，不觉生华池。
临玩忽云夕，杜鹃夜鸣悲。
怀君芳岁歇，庭树落红滋。

「寄王汉阳」
南湖秋月白，王宰夜相邀。
锦帐郎官醉，罗衣舞女娇。
笛声喧沔鄂，歌曲上云霄。
别后空愁我，相思一水遥。

「春日归山，寄孟浩然」
朱绂遗尘境，青山谒梵筵。
金绳开觉路，宝筏度迷川。
岭树攒飞栱，岩花覆谷泉。
塔形标海月，楼势出江烟。
香气三天下，钟声万壑连。
荷秋珠已满，松密盖初圆。
鸟聚疑闻法，龙参若护禅。
愧非流水韵，叨入伯牙弦。

「流夜郎永华寺，寄寻阳群官」
朝别凌烟楼，贤豪满行舟。
暝投永华寺，宾散予独醉。
愿结九江流，添成万行泪。
写意寄庐岳，何当来此地。
天命有所悬，安得苦愁思。

「流夜郎至西塞驿，寄裴隐」
扬帆借天风，水驿苦不缓。
平明及西塞，已先投沙伴。
回峦引群峰，横蹙楚山断。
砯冲万壑会，震沓百川满。
龙怪潜溟波，俟时救炎旱。
我行望雷雨，安得沾枯散。
鸟去天路长，人愁春光短。
空将泽畔吟，寄尔江南管。

「自汉阳病酒归，寄王明府」
去岁左迁夜郎道，琉璃砚水长枯槁。
今年敕放巫山阳，蛟龙笔翰生辉光。
圣主还听子虚赋，相如却与论文章。
愿扫鹦鹉洲，与君醉百场。
啸起白云飞七泽，歌吟渌水动三湘。
莫惜连船沽美酒，千金一掷买春芳。

「望汉阳柳色，寄王宰」
汉阳江上柳，望客引东枝。
树树花如雪，纷纷乱若丝。
春风传我意，草木别前知。
寄谢弦歌宰，西来定未迟。

「江夏寄汉阳辅录事」
谁道此水广，狭如一匹练。
江夏黄鹤楼，青山汉阳县。
大语犹可闻，故人难可见。
君草陈琳檄，我书鲁连箭。
报国有壮心，龙颜不回眷。
西飞精卫鸟，东海何由填。
鼓角徒悲鸣，楼船习征战。
抽剑步霜月，夜行空庭遍。
长呼结浮云，埋没顾荣扇。
他日观军容，投壶接高宴。

「早春寄王汉阳」
闻道春还未相识，走傍寒梅访消息。
昨夜东风入武阳，陌头杨柳黄金色。
碧水浩浩云茫茫，美人不来空断肠。
预拂青山一片石，与君连日醉壶觞。

「江上寄巴东故人」
汉水波浪远，巫山云雨飞。
东风吹客梦，西落此中时。
觉后思白帝，佳人与我违。
瞿塘饶贾客，音信莫令稀。

「江上寄元六林宗」
霜落江始寒，枫叶绿未脱。
客行悲清秋，永路苦不达。
沧波眇川汜，白日隐天末。
停棹依林峦，惊猿相叫聒。
夜分河汉转，起视溟涨阔。
凉风何萧萧，流水鸣活活。
浦沙净如洗，海月明可掇。
兰交空怀思，琼树讵解渴。
勖哉沧洲心，岁晚庶不夺。
幽赏颇自得，兴远与谁豁。

「寄从弟宣州长史昭」
尔佐宣州郡，守官清且闲。
常夸云月好，邀我敬亭山。
五落洞庭叶，三江游未还。
相思不可见，叹息损朱颜。

「泾溪东亭寄郑少府谔」
我游东亭不见君，沙上行将白鹭群。
白鹭行时散飞去，又如雪点青山云。
欲往泾溪不辞远，龙门蹙波虎眼转。
杜鹃花开春已阑，归向陵阳钓鱼晚。

「宣州九日闻崔四侍御与宇文太守游敬亭…寄崔侍御二首」
九日茱萸熟，插鬓伤早白。
登高望山海，满目悲古昔。
远访投沙人，因为逃名客。
故交竟谁在，独有崔亭伯。
重阳不相知，载酒任所适。
手持一枝菊，调笑二千石。
日暮岸帻归，传呼隘阡陌。
彤襜双白鹿，宾从何辉赫。
夫子在其间，遂成云霄隔。
良辰与美景，两地方虚掷。
晚从南峰归，萝月下水壁。
却登郡楼望，松色寒转碧。
咫尺不可亲，弃我如遗舄。
九卿天上落，五马道傍来。
列戟朱门晓，褰帏碧嶂开。
登高望远海，召客得英才。
紫绶欢情洽，黄花逸兴催。
山从图上见，溪即镜中回。
遥羡重阳作，应过戏马台。

「寄崔侍御」
宛溪霜夜听猿愁，去国长为不系舟。
独怜一雁飞南海，却羡双溪解北流。
高人屡解陈蕃榻，过客难登谢脁楼。
此处别离同落叶，朝朝分散敬亭秋。

「泾溪南蓝山下有落星潭可以卜筑余泊舟石上寄何判官昌浩」
蓝岑竦天壁，突兀如鲸额。
奔蹙横澄潭，势吞落星石。
沙带秋月明，水摇寒山碧。
佳境宜缓棹，清辉能留客。
恨君阻欢游，使我自惊惕。
所期俱卜筑，结茅炼金液。

「早过漆林渡，寄万巨」
西经大蓝山，南来漆林渡。
水色倒空青，林烟横积素。
漏流昔吞翕，沓浪竞奔注。
潭落天上星，龙开水中雾。
峣岩注公栅，突兀陈焦墓。
岭峭纷上干，川明屡回顾。
因思万夫子，解渴同琼树。
何日睹清光，相欢咏佳句。

「游敬亭寄崔侍御」
我家敬亭下，辄继谢公作。
相去数百年，风期宛如昨。
登高素秋月，下望青山郭。
俯视鸳鹭群，饮啄自鸣跃。
夫子虽蹭蹬，瑶台雪中鹤。
独立窥浮云，其心在寥廓。
时来顾我笑，一饭葵与藿。
世路如秋风，相逢尽萧索。
腰间玉具剑，意许无遗诺。
壮士不可轻，相期在云阁。

「三山望金陵，寄殷淑」
三山怀谢脁，水澹望长安。
芜没河阳县，秋江正北看。
卢龙霜气冷，鳷鹊月光寒。
耿耿忆琼树，天涯寄一欢。

「自金陵溯流过白璧山玩月达天门，寄句容王主簿」
沧江溯流归，白璧见秋月。
秋月照白璧，皓如山阴雪。
幽人停宵征，贾客忘早发。
进帆天门山，回首牛渚没。
川长信风来，日出宿雾歇。
故人在咫尺，新赏成胡越。
寄君青兰花，惠好庶不绝。

「寄上吴王三首」
淮王爱八公，携手绿云中。
小子忝枝叶，亦攀丹桂丛。
谬以词赋重，而将枚马同。
何日背淮水，东之观土风。
坐啸庐江静，闲闻进玉觞。
去时无一物，东壁挂胡床。
英明庐江守，声誉广平籍。
洒扫黄金台，招邀青云客。
客曾与天通，出入清禁中。
襄王怜宋玉，愿入兰台宫。

「秋日鲁郡尧祠亭上宴别杜补阙、范侍御」
我觉秋兴逸，谁云秋兴悲。
山将落日去，水与晴空宜。
鲁酒白玉壶，送行驻金羁。
歇鞍憩古木，解带挂横枝。
歌鼓川上亭，曲度神飙吹。
云归碧海夕，雁没青天时。
相失各万里，茫然空尔思。

「别鲁颂」
谁道泰山高，下却鲁连节。
谁云秦军众，摧却鲁连舌。
独立天地间，清风洒兰雪。
夫子还倜傥，攻文继前烈。
错落石上松，无为秋霜折。
赠言镂宝刀，千岁庶不灭。

「别中都明府兄」
吾兄诗酒继陶君，试宰中都天下闻。
东楼喜奉连枝会，南陌愁为落叶分。
城隅渌水明秋日，海上青山隔暮云。
取醉不辞留夜月，雁行中断惜离群。

「梦游天姥吟留别」
海客谈瀛洲，烟涛微茫信难求。
越人语天姥，云霓明灭或可睹。
天姥连天向天横，势拔五岳掩赤城。
天台四万八千丈，对此欲倒东南倾。
我欲因之梦吴越，一夜飞度镜湖月。
湖月照我影，送我至剡溪。
谢公宿处今尚在，渌水荡漾清猿啼。
脚著谢公屐，身登青云梯。
半壁见海日，空中闻天鸡。
千岩万转路不定，迷花倚石忽已暝。
熊咆龙吟殷岩泉，栗深林兮惊层巅。
云青青兮欲雨，水澹澹兮生烟。
列缺霹雳，丘峦崩摧。
洞天石扇，訇然中开。
青冥浩荡不见底，日月照耀金银台。
霓为衣兮风为马，云之君兮纷纷而来下。
虎鼓瑟兮鸾回车，仙之人兮列如麻。
忽魂悸以魄动，怳惊起而长嗟。
惟觉时之枕席，失向来之烟霞。
世间行乐亦如此，古来万事东流水。
别君去时何时还，且放白鹿青崖间，须行即骑访名山。
安能摧眉折腰事权贵，使我不得开心颜。

「留别曹南群官之江南」
我昔钓白龙，放龙溪水傍。
道成本欲去，挥手凌苍苍。
时来不关人，谈笑游轩皇。
献纳少成事，归休辞建章。
十年罢西笑，览镜如秋霜。
闭剑琉璃匣，炼丹紫翠房。
身佩豁落图，腰垂虎鞶囊。
仙人驾彩凤，志在穷遐荒。
恋子四五人，裴回未翱翔。
东流送白日，骤歌兰蕙芳。
仙宫两无从，人间久摧藏。
范蠡说句践，屈平去怀王。
飘飘紫霞心，流浪忆江乡。
愁为万里别，复此一衔觞。
淮水帝王州，金陵绕丹阳。
楼台照海色，衣马摇川光。
及此北望君，相思泪成行。
朝云落梦渚，瑶草空高堂。
帝子隔洞庭，青枫满潇湘。
怀君路绵邈，览古情凄凉。
登岳眺百川，杳然万恨长。
知恋峨眉去，弄景偶骑羊。

「留别于十一兄逖、裴十三游塞垣」
太公渭川水，李斯上蔡门。
钓周猎秦安黎元，小鱼鵕兔何足言。
天张云卷有时节，吾徒莫叹羝触藩。
于公白首大梁野，使人怅望何可论。
既知朱亥为壮士，且愿束心秋毫里。
秦赵虎争血中原，当去抱关救公子。
裴生览千古，龙鸾炳文章。
悲吟雨雪动林木，放书辍剑思高堂。
劝尔一杯酒，拂尔裘上霜。
尔为我楚舞，吾为尔楚歌。
且探虎穴向沙漠，鸣鞭走马凌黄河。
耻作易水别，临岐泪滂沱。

「留别王司马嵩」
鲁连卖谈笑，岂是顾千金。
陶朱虽相越，本有五湖心。
余亦南阳子，时为梁甫吟。
苍山容偃蹇，白日惜颓侵。
愿一佐明主，功成还旧林。
西来何所为，孤剑托知音。
鸟爱碧山远，鱼游沧海深。
呼鹰过上蔡，卖畚向嵩岑。
他日闲相访，丘中有素琴。

「夜别张五」
吾多张公子，别酌酣高堂。
听歌舞银烛，把酒轻罗裳。
横笛弄秋月，琵琶弹陌桑。
龙泉解锦带，为尔倾千觞。

「魏郡别苏明府因北游」
魏都接燕赵，美女夸芙蓉。
淇水流碧玉，舟车日奔冲。
青楼夹两岸，万室喧歌钟。
天下称豪贵，游此每相逢。
洛阳苏季子，剑戟森词锋。
六印虽未佩，轩车若飞龙。
黄金数百镒，白璧有几双。
散尽空掉臂，高歌赋还邛。
落魄乃如此，何人不相从。
远别隔两河，云山杳千重。
何时更杯酒，再得论心胸。

「留别西河刘少府」
秋发已种种，所为竟无成。
闲倾鲁壶酒，笑对刘公荣。
谓我是方朔，人间落岁星。
白衣千万乘，何事去天庭。
君亦不得意，高歌羡鸿冥。
世人若醯鸡，安可识梅生。
虽为刀笔吏，缅怀在赤城。
余亦如流萍，随波乐休明。
自有两少妾，双骑骏马行。
东山春酒绿，归隐谢浮名。

「颍阳别元丹丘之淮阳」
吾将元夫子，异姓为天伦。
本无轩裳契，素以烟霞亲。
尝恨迫世网，铭意俱未伸。
松柏虽寒苦，羞逐桃李春。
悠悠市朝间，玉颜日缁磷。
所失重山岳，所得轻埃尘。
精魄渐芜秽，衰老相凭因。
我有锦囊诀，可以持君身。
当餐黄金药，去为紫阳宾。
万事难并立，百年犹崇晨。
别尔东南去，悠悠多悲辛。
前志庶不易，远途期所遵。
已矣归去来，白云飞天津。

「留别广陵诸公」
忆昔作少年，结交赵与燕。
金羁络骏马，锦带横龙泉。
寸心无疑事，所向非徒然。
晚节觉此疏，猎精草太玄。
空名束壮士，薄俗弃高贤。
中回圣明顾，挥翰凌云烟。
骑虎不敢下，攀龙忽堕天。
还家守清真，孤洁励秋蝉。
炼丹费火石，采药穷山川。
卧海不关人，租税辽东田。
乘兴忽复起，棹歌溪中船。
临醉谢葛强，山公欲倒鞭。
狂歌自此别，垂钓沧浪前。

「广陵赠别」
玉瓶沽美酒，数里送君还。
系马垂杨下，衔杯大道间。
天边看渌水，海上见青山。
兴罢各分袂，何须醉别颜。

「感时留别从兄徐王延年、从弟延陵」
天籁何参差，噫然大块吹。
玄元包橐籥，紫气何逶迤。
七叶运皇化，千龄光本支。
仙风生指树，大雅歌螽斯。
诸王若鸾虬，肃穆列藩维。
哲兄锡茅土，圣代罗荣滋。
九卿领徐方，七步继陈思。
伊昔全盛日，雄豪动京师。
冠剑朝凤阙，楼船侍龙池。
鼓钟出朱邸，金翠照丹墀。
君王一顾盼，选色献蛾眉。
列戟十八年，未曾辄迁移。
大臣小喑呜，谪窜天南垂。
长沙不足舞，贝锦且成诗。
佐郡浙江西，病闲绝驱驰。
阶轩日苔藓，鸟雀噪檐帷。
时乘平肩舆，出入畏人知。
北宅聊偃憩，欢愉恤茕嫠。
羞言梁苑地，烜赫耀旌旗。
兄弟八九人，吴秦各分离。
大贤达机兆，岂独虑安危。
小子谢麟阁，雁行忝肩随。
令弟字延陵，凤毛出天姿。
清英神仙骨，芬馥茝兰蕤。
梦得春草句，将非惠连谁。
深心紫河车，与我特相宜。
金膏犹罔象，玉液尚磷缁。
伏枕寄宾馆，宛同清漳湄。
药物多见馈，珍羞亦兼之。
谁道溟渤深，犹言浅恩慈。
鸣蝉游子意，促织念归期。
骄阳何太赫，海水烁龙龟。
百川尽凋枯，舟楫阁中逵。
策马摇凉月，通宵出郊圻。
泣别目眷眷，伤心步迟迟。
愿言保明德，王室伫清夷。
掺袂何所道，援毫投此辞。

「别储邕之剡中」
借问剡中道，东南指越乡。
舟从广陵去，水入会稽长。
竹色溪下绿，荷花镜里香。
辞君向天姥，拂石卧秋霜。

「留别金陵诸公」
海水昔飞动，三龙纷战争。
钟山危波澜，倾侧骇奔鲸。
黄旗一扫荡，割壤开吴京。
六代更霸王，遗迹见都城。
至今秦淮间，礼乐秀群英。
地扇邹鲁学，诗腾颜谢名。
五月金陵西，祖余白下亭。
欲寻庐峰顶，先绕汉水行。
香炉紫烟灭，瀑布落太清。
若攀星辰去，挥手缅含情。

「口号」
食出野田美，酒临远水倾。
东流若未尽，应见别离情。

「金陵酒肆留别」
风吹柳花满店香，吴姬压酒唤客尝。
金陵子弟来相送，欲行不行各尽觞。
请君试问东流水，别意与之谁短长。

「金陵白下亭留别」
驿亭三杨树，正当白下门。
吴烟暝长条，汉水啮古根。
向来送行处，回首阻笑言。
别后若见之，为余一攀翻。

「别东林寺僧」
东林送客处，月出白猿啼。
笑别庐山远，何烦过虎溪。

「窜夜郎，于乌江留别宗十六璟」
君家全盛日，台鼎何陆离。
斩鳌翼娲皇，炼石补天维。
一回日月顾，三入凤凰池。
失势青门傍，种瓜复几时。
犹会众宾客，三千光路歧。
皇恩雪愤懑，松柏含荣滋。
我非东床人，令姊忝齐眉。
浪迹未出世，空名动京师。
适遭云罗解，翻谪夜郎悲。
拙妻莫邪剑，及此二龙随。
惭君湍波苦，千里远从之。
白帝晓猿断，黄牛过客迟。
遥瞻明月峡，西去益相思。

「留别龚处士」
龚子栖闲地，都无人世喧。
柳深陶令宅，竹暗辟疆园。
我去黄牛峡，遥愁白帝猿。
赠君卷葹草，心断竟何言。

「赠别郑判官」
窜逐勿复哀，惭君问寒灰。
浮云本无意，吹落章华台。
远别泪空尽，长愁心已摧。
二年吟泽畔，憔悴几时回。

「黄鹤楼送孟浩然之广陵」
故人西辞黄鹤楼，烟花三月下扬州。
孤帆远影碧山尽，唯见长江天际流。

「将游衡岳，过汉阳双松亭，留别族弟浮屠谈皓」
秦欺赵氏璧，却入邯郸宫。
本是楚家玉，还来荆山中。
丹彩泻沧溟，精辉凌白虹。
青蝇一相点，流落此时同。
卓绝道门秀，谈玄乃支公。
延萝结幽居，剪竹绕芳丛。
凉花拂户牖，天籁鸣虚空。
忆我初来时，蒲萄开景风。
今兹大火落，秋叶黄梧桐。
水色梦沅湘，长沙去何穷。
寄书访衡峤，但与南飞鸿。

「留别贾舍人至二首」
大梁白云起，飘飖来南洲。
裴回苍梧野，十见罗浮秋。
鳌抃山海倾，四溟扬洪流。
意欲托孤凤，从之摩天游。
凤苦道路难，翱翔还昆丘。
不肯衔我去，哀鸣惭不周。
远客谢主人，明珠难暗投。
拂拭倚天剑，西登岳阳楼。
长啸万里风，扫清胸中忧。
谁念刘越石，化为绕指柔。
秋风吹胡霜，凋此檐下芳。
折芳怨岁晚，离别凄以伤。
谬攀青琐贤，延我于北堂。
君为长沙客，我独之夜郎。
劝此一杯酒，岂惟道路长。
割珠两分赠，寸心贵不忘。
何必儿女仁，相看泪成行。

「渡荆门送别」
流远荆门外，来从楚国游。
山随平野尽，江入大荒流。
月下飞天镜，云生结海楼。
仍连故乡水，万里送行舟。

「闻李太尉大举秦兵百万出征东南懦夫请缨…崔侍御十九韵」
秦出天下兵，蹴踏燕赵倾。
黄河饮马竭，赤羽连天明。
太尉杖旄钺，云旗绕彭城。
三军受号令，千里肃雷霆。
函谷绝飞鸟，武关拥连营。
意在斩巨鳌，何论鲙长鲸。
恨无左车略，多愧鲁连生。
拂剑照严霜，雕戈鬘胡缨。
愿雪会稽耻，将期报恩荣。
半道谢病还，无因东南征。
亚夫未见顾，剧孟阻先行。
天夺壮士心，长吁别吴京。
金陵遇太守，倒屣相逢迎。
群公咸祖饯，四座罗朝英。
初发临沧观，醉栖征虏亭。
旧国见秋月，长江流寒声。
帝车信回转，河汉复纵横。
孤凤向西海，飞鸿辞北溟。
因之出寥廓，挥手谢公卿。

「别韦少府」
西出苍龙门，南登白鹿原。
欲寻商山皓，犹恋汉皇恩。
水国远行迈，仙经深讨论。
洗心向溪月，清耳敬亭猿。
筑室在人境，闭门无世喧。
多君枉高驾，赠我以微言。
交乃意气合，道因风雅存。
别离有相思，瑶瑟与金樽。

「南陵别儿童入京」
白酒新熟山中归，黄鸡啄黍秋正肥。
呼童烹鸡酌白酒，儿女嬉笑牵人衣。
高歌取醉欲自慰，起舞落日争光辉。
游说万乘苦不早，著鞭跨马涉远道。
会稽愚妇轻买臣，余亦辞家西入秦。
仰天大笑出门去，我辈岂是蓬蒿人。

「别山僧」
何处名僧到水西，乘舟弄月宿泾溪。
平明别我上山去，手携金策踏云梯。
腾身转觉三天近，举足回看万岭低。
谑浪肯居支遁下，风流还与远公齐。
此度别离何日见，相思一夜暝猿啼。

「赠别王山人归布山」
王子析道论，微言破秋毫。
还归布山隐，兴入天云高。
尔去安可迟，瑶草恐衰歇。
我心亦怀归，屡梦松上月。
傲然遂独往，长啸开岩扉。
林壑久已芜，石道生蔷薇。
愿言弄笙鹤，岁晚来相依。

「江夏别宋之悌」
楚水清若空，遥将碧海通。
人分千里外，兴在一杯中。
谷鸟吟晴日，江猿啸晚风。
平生不下泪，于此泣无穷。

「南阳送客」
斗酒勿为薄，寸心贵不忘。
坐惜故人去，偏令游子伤。
离颜怨芳草，春思结垂杨。
挥手再三别，临岐空断肠。

「送张舍人之江东」
张翰江东去，正值秋风时。
天清一雁远，海阔孤帆迟。
白日行欲暮，沧波杳难期。
吴洲如见月，千里幸相思。

「送王屋山人魏万还王屋」
仙人东方生，浩荡弄云海。
沛然乘天游，独往失所在。
魏侯继大名，本家聊摄城。
卷舒入元化，迹与古贤并。
十三弄文史，挥笔如振绮。
辩折田巴生，心齐鲁连子。
西涉清洛源，颇惊人世喧。
采秀卧王屋，因窥洞天门。
朅来游嵩峰，羽客何双双。
朝携月光子，暮宿玉女窗。
鬼谷上窈窕，龙潭下奔潈。
东浮汴河水，访我三千里。
逸兴满吴云，飘飖浙江汜。
挥手杭越间，樟亭望潮还。
涛卷海门石，云横天际山。
白马走素车，雷奔骇心颜。
遥闻会稽美，且度耶溪水。
万壑与千岩，峥嵘镜湖里。
秀色不可名，清辉满江城。
人游月边去，舟在空中行。
此中久延伫，入剡寻王许。
笑读曹娥碑，沉吟黄绢语。
天台连四明，日入向国清。
五峰转月色，百里行松声。
灵溪咨沿越，华顶殊超忽。
石梁横青天，侧足履半月。
忽然思永嘉，不惮海路赊。
挂席历海峤，回瞻赤城霞。
赤城渐微没，孤屿前峣兀。
水续万古流，亭空千霜月。
缙云川谷难，石门最可观。
瀑布挂北斗，莫穷此水端。
喷壁洒素雪，空濛生昼寒。
却思恶溪去，宁惧恶溪恶。
咆哮七十滩，水石相喷薄。
路创李北海，岩开谢康乐。
松风和猿声，搜索连洞壑。
径出梅花桥，双溪纳归潮。
落帆金华岸，赤松若可招。
沈约八咏楼，城西孤岧峣。
岧峣四荒外，旷望群川会。
云卷天地开，波连浙西大。
乱流新安口，北指严光濑。
钓台碧云中，邈与苍岭对。
稍稍来吴都，裴回上姑苏。
烟绵横九疑，漭荡见五湖。
目极心更远，悲歌但长吁。
回桡楚江滨，挥策扬子津。
身著日本裘，昂藏出风尘。
五月造我语，知非儓儗人。
相逢乐无限，水石日在眼。
徒干五诸侯，不致百金产。
吾友扬子云，弦歌播清芬。
虽为江宁宰，好与山公群。
乘兴但一行，且知我爱君。
君来几何时，仙台应有期。
东窗绿玉树，定长三五枝。
至今天坛人，当笑尔归迟。
我苦惜远别，茫然使心悲。
黄河若不断，白首长相思。

「送当涂赵少府赴长芦」
我来扬都市，送客回轻舠。
因夸楚太子，便睹广陵涛。
仙尉赵家玉，英风凌四豪。
维舟至长芦，目送烟云高。
摇扇对酒楼，持袂把蟹螯。
前途倘相思，登岳一长谣。

「送友人寻越中山水」
闻道稽山去，偏宜谢客才。
千岩泉洒落，万壑树萦回。
东海横秦望，西陵绕越台。
湖清霜镜晓，涛白雪山来。
八月枚乘笔，三吴张翰杯。
此中多逸兴，早晚向天台。

「送族弟凝之滁求婚崔氏」
与尔情不浅，忘筌已得鱼。
玉台挂宝镜，持此意何如。
坦腹东床下，由来志气疏。
遥知向前路，掷果定盈车。

「送友人游梅湖」
送君游梅湖，应见梅花发。
有使寄我来，无令红芳歇。
暂行新林浦，定醉金陵月。
莫惜一雁书，音尘坐胡越。

「送崔十二游天竺寺」
还闻天竺寺，梦想怀东越。
每年海树霜，桂子落秋月。
送君游此地，已属流芳歇。
待我来岁行，相随浮溟渤。

「送杨山人归天台」
客有思天台，东行路超忽。
涛落浙江秋，沙明浦阳月。
今游方厌楚，昨梦先归越。
且尽秉烛欢，无辞凌晨发。
我家小阮贤，剖竹赤城边。
诗人多见重，官烛未曾然。
兴引登山屐，情催泛海船。
石桥如可度，携手弄云烟。

「送温处士归黄山白鹅峰旧居」
黄山四千仞，三十二莲峰。
丹崖夹石柱，菡萏金芙蓉。
伊昔升绝顶，下窥天目松。
仙人炼玉处，羽化留馀踪。
亦闻温伯雪，独往今相逢。
采秀辞五岳，攀岩历万重。
归休白鹅岭，渴饮丹砂井。
凤吹我时来，云车尔当整。
去去陵阳东，行行芳桂丛。
回溪十六度，碧嶂尽晴空。
他日还相访，乘桥蹑彩虹。

「送方士赵叟之东平」
长桑晓洞视，五藏无全牛。
赵叟得秘诀，还从方士游。
西过获麟台，为我吊孔丘。
念别复怀古，潸然空泪流。

「送韩准、裴政、孔巢父还山」
猎客张兔罝，不能挂龙虎。
所以青云人，高歌在岩户。
韩生信英彦，裴子含清真。
孔侯复秀出，俱与云霞亲。
峻节凌远松，同衾卧盘石。
斧冰嗽寒泉，三子同二屐。
时时或乘兴，往往云无心。
出山揖牧伯，长啸轻衣簪。
昨宵梦里还，云弄竹溪月。
今晨鲁东门，帐饮与君别。
雪崖滑去马，萝径迷归人。
相思若烟草，历乱无冬春。

「送杨少府赴选」
大国置衡镜，准平天地心。
群贤无邪人，朗鉴穷情深。
吾君咏南风，衮冕弹鸣琴。
时泰多美士，京国会缨簪。
山苗落涧底，幽松出高岑。
夫子有盛才，主司得球琳。
流水非郑曲，前行遇知音。
衣工剪绮绣，一误伤千金。
何惜刀尺馀，不裁寒女衾。
我非弹冠者，感别但开襟。
空谷无白驹，贤人岂悲吟。
大道安弃物，时来或招寻。
尔见山吏部，当应无陆沉。

「对雪奉饯任城六父秩满归京」
龙虎谢鞭策，鹓鸾不司晨。
君看海上鹤，何似笼中鹑。
独用天地心，浮云乃吾身。
虽将簪组狎，若与烟霞亲。
季父有英风，白眉超常伦。
一官即梦寐，脱屣归西秦。
窦公敞华筵，墨客尽来臻。
燕歌落胡雁，郢曲回阳春。
征马百度嘶，游车动行尘。
踌躇未忍去，恋此四座人。
饯离驻高驾，惜别空殷勤。
何时竹林下，更与步兵邻。

「鲁郡尧祠送吴五之琅琊」
尧没三千岁，青松古庙存。
送行奠桂酒，拜舞清心魂。
日色促归人，连歌倒芳樽。
马嘶俱醉起，分手更何言。

「鲁郡尧祠送窦明府薄华还西京」
朝策犁眉騧，举鞭力不堪。
强扶愁疾向何处，角巾微服尧祠南。
长杨扫地不见日，石门喷作金沙潭。
笑夸故人指绝境，山光水色青于蓝。
庙中往往来击鼓，尧本无心尔何苦。
门前长跪双石人，有女如花日歌舞。
银鞍绣毂往复回，簸林蹶石鸣风雷。
远烟空翠时明灭，白鸥历乱长飞雪。
红泥亭子赤阑干，碧流环转青锦湍。
深沉百丈洞海底，那知不有蛟龙蟠。
君不见绿珠潭水流东海，绿珠红粉沉光彩。
绿珠楼下花满园，今日曾无一枝在。
昨夜秋声阊阖来，洞庭木落骚人哀。
遂将三五少年辈，登高远望形神开。
生前一笑轻九鼎，魏武何悲铜雀台。
我歌白云倚窗牖，尔闻其声但挥手。
长风吹月度海来，遥劝仙人一杯酒。
酒中乐酣宵向分，举觞酹尧尧可闻。
何不令皋繇拥篲横八极，直上青天挥浮云。
高阳小饮真琐琐，山公酩酊何如我。
竹林七子去道赊，兰亭雄笔安足夸。
尧祠笑杀五湖水，至今憔悴空荷花。
尔向西秦我东越，暂向瀛洲访金阙。
蓝田太白若可期，为余扫洒石上月。

「金乡送韦八之西京」
客自长安来，还归长安去。
狂风吹我心，西挂咸阳树。
此情不可道，此别何时遇。
望望不见君，连山起烟雾。

「送薛九被谗去鲁」
宋人不辨玉，鲁贱东家丘。
我笑薛夫子，胡为两地游。
黄金消众口，白璧竟难投。
梧桐生蒺藜，绿竹乏佳实。
凤凰宿谁家，遂与群鸡匹。
田家养老马，穷士归其门。
蛾眉笑躃者，宾客去平原。
却斩美人首，三千还骏奔。
毛公一挺剑，楚赵两相存。
孟尝习狡兔，三窟赖冯谖。
信陵夺兵符，为用侯生言。
春申一何愚，刎首为李园。
贤哉四公子，抚掌黄泉里。
借问笑何人，笑人不好士。
尔去且勿喧，桃李竟何言。
沙丘无漂母，谁肯饭王孙。

「单父东楼秋夜送族弟沈之秦」
尔从咸阳来，问我何劳苦。
沐猴而冠不足言，身骑土牛滞东鲁。
沈弟欲行凝弟留，孤飞一雁秦云秋。
坐来黄叶落四五，北斗已挂西城楼。
丝桐感人弦亦绝，满堂送君皆惜别。
卷帘见月清兴来，疑是山阴夜中雪。
明日斗酒别，惆怅清路尘。
遥望长安日，不见长安人。
长安宫阙九天上，此地曾经为近臣。
一朝复一朝，发白心不改。
屈原憔悴滞江潭，亭伯流离放辽海。
折翮翻飞随转蓬，闻弦坠虚下霜空。
圣朝久弃青云士，他日谁怜张长公。

「送族弟凝至晏堌」
雪满原野白，戎装出盘游。
挥鞭布猎骑，四顾登高丘。
兔起马足间，苍鹰下平畴。
喧呼相驰逐，取乐销人忧。
舍此戒禽荒，微声列齐讴。
鸣鸡发晏堌，别雁惊涞沟。
西行有东音，寄与长河流。

「鲁城北郭曲腰桑下送张子还嵩阳」
送别枯桑下，凋叶落半空。
我行懵道远，尔独知天风。
谁念张仲蔚，还依蒿与蓬。
何时一杯酒，更与李膺同。

「送鲁郡刘长史迁弘农长史」
鲁国一杯水，难容横海鳞。
仲尼且不敬，况乃寻常人。
白玉换斗粟，黄金买尺薪。
闭门木叶下，始觉秋非春。
闻君向西迁，地即鼎湖邻。
宝镜匣苍藓，丹经埋素尘。
轩后上天时，攀龙遗小臣。
及此留惠爱，庶几风化淳。
鲁缟如白烟，五缣不成束。
临行赠贫交，一尺重山岳。
相国齐晏子，赠行不及言。
托阴当树李，忘忧当树萱。
他日见张禄，绨袍怀旧恩。

「送族弟单父主簿凝摄宋城主簿至郭南月桥却回…留饮赠之」
吾家青萍剑，操割有馀闲。
往来纠二邑，此去何时还。
鞍马月桥南，光辉歧路间。
贤豪相追饯，却到栖霞山。
群花散芳园，斗酒开离颜。
乐酣相顾起，征马无由攀。

「鲁郡东石门送杜二甫」
醉别复几日，登临遍池台。
何时石门路，重有金樽开。
秋波落泗水，海色明徂徕。
飞蓬各自远，且尽手中杯。

「鲁郡尧祠送张十四游河北」
猛虎伏尺草，虽藏难蔽身。
有如张公子，肮脏在风尘。
岂无横腰剑，屈彼淮阴人。
击筑向北燕，燕歌易水滨。
归来泰山上，当与尔为邻。

「杭州送裴大泽赴庐州长史」
西江天柱远，东越海门深。
去割慈亲恋，行忧报国心。
好风吹落日，流水引长吟。
五月披裘者，应知不取金。

「灞陵行送别」
送君灞陵亭，灞水流浩浩。
上有无花之古树，下有伤心之春草。
我向秦人问路歧，云是王粲南登之古道。
古道连绵走西京，紫阙落日浮云生。
正当今夕断肠处，黄鹂愁绝不忍听。

「送贺监归四明应制」
久辞荣禄遂初衣，曾向长生说息机。
真诀自从茅氏得，恩波宁阻洞庭归。
瑶台含雾星辰满，仙峤浮空岛屿微。
借问欲栖珠树鹤，何年却向帝城飞。

「送窦司马贬宜春」
天马白银鞍，亲承明主欢。
斗鸡金宫里，射雁碧云端。
堂上罗中贵，歌钟清夜阑。
何言谪南国，拂剑坐长叹。
赵璧为谁点，隋珠枉被弹。
圣朝多雨露，莫厌此行难。

「送羽林陶将军」
将军出使拥楼船，江上旌旗拂紫烟。
万里横戈探虎穴，三杯拔剑舞龙泉。
莫道词人无胆气，临行将赠绕朝鞭。

「送程、刘二侍郎兼独孤判官赴安西幕府」
安西幕府多材雄，喧喧惟道三数公。
绣衣貂裘明积雪，飞书走檄如飘风。
朝辞明主出紫宫，银鞍送别金城空。
天外飞霜下葱海，火旗云马生光彩。
胡塞清尘几日归，汉家草绿遥相待。

「送侄良携二妓赴会稽，戏有此赠」
携妓东山去，春光半道催。
遥看若桃李，双入镜中开。

「送贺宾客归越」
镜湖流水漾清波，狂客归舟逸兴多。
山阴道士如相见，应写黄庭换白鹅。

「送张遥之寿阳幕府」
寿阳信天险，天险横荆关。
苻坚百万众，遥阻八公山。
不假筑长城，大贤在其间。
战夫若熊虎，破敌有馀闲。
张子勇且英，少轻卫霍孱。
投躯紫髯将，千里望风颜。
勖尔效才略，功成衣锦还。

「送裴十八图南归嵩山二首」
何处可为别，长安青绮门。
胡姬招素手，延客醉金樽。
临当上马时，我独与君言。
风吹芳兰折，日没鸟雀喧。
举手指飞鸿，此情难具论。
同归无早晚，颍水有清源。
君思颍水绿，忽复归嵩岑。
归时莫洗耳，为我洗其心。
洗心得真情，洗耳徒买名。
谢公终一起，相与济苍生。

「同王昌龄送族弟襄归桂阳二首」
秦地见碧草，楚谣对清樽。
把酒尔何思，鹧鸪啼南园。
余欲罗浮隐，犹怀明主恩。
踌躇紫宫恋，孤负沧洲言。
终然无心云，海上同飞翻。
相期乃不浅，幽桂有芳根。
尔家何在潇湘川， 青莎白石长沙边。
昨梦江花照江日，几枝正发东窗前。
觉来欲往心悠然，魂随越鸟飞南天。
秦云连山海相接，桂水横烟不可涉。
送君此去令人愁，风帆茫茫隔河洲。
春潭琼草绿可折，西寄长安明月楼。

「送外甥郑灌从军三首」
六博争雄好彩来，金盘一掷万人开。
丈夫赌命报天子，当斩胡头衣锦回。
丈八蛇予出陇西，弯弧拂箭白猿啼。
破胡必用龙韬策，积甲应将熊耳齐。
月蚀西方破敌时，及瓜归日未应迟。
斩胡血变黄河水，枭首当悬白鹊旗。

「送于十八应四子举落第还嵩山」
吾祖吹橐籥，天人信森罗。
归根复太素，群动熙元和。
炎炎四真人，摛辩若涛波。
交流无时寂，杨墨日成科。
夫子闻洛诵，夸才才固多。
为金好踊跃，久客方蹉跎。
道可束卖之，五宝溢山河。
劝君还嵩丘，开酌盼庭柯。
三花如未落，乘兴一来过。

「送别」
寻阳五溪水，沿洄直入巫山里。
胜境由来人共传，君到南中自称美。
送君别有八月秋，飒飒芦花复益愁。
云帆望远不相见，日暮长江空自流。

「送族弟绾从军安西」
汉家兵马乘北风，鼓行而西破犬戎。
尔随汉将出门去，剪虏若草收奇功。
君王按剑望边色，旄头已落胡天空。
匈奴系颈数应尽，明年应入蒲萄宫。

「送梁公昌从信安北征」
入幕推英选，捐书事远戎。
高谈百战术，郁作万夫雄。
起舞莲花剑，行歌明月弓。
将飞天地阵，兵出塞垣通。
祖席留丹景，征麾拂彩虹。
旋应献凯入，麟阁伫深功。

「送白利从金吾董将军西征」
西羌延国讨，白起佐军威。
剑决浮云气，弓弯明月辉。
马行边草绿，旌卷曙霜飞。
抗手凛相顾，寒风生铁衣。

「送张秀才从军」
六驳食猛虎，耻从驽马群。
一朝长鸣去，矫若龙行云。
壮士怀远略，志存解世纷。
周粟犹不顾，齐珪安肯分。
抱剑辞高堂，将投崔冠军。
长策扫河洛，宁亲归汝坟。
当令千古后，麟阁著奇勋。

「送崔度还吴」
幽燕沙雪地，万里尽黄云。
朝吹归秋雁，南飞日几群。
中有孤凤雏，哀鸣九天闻。
我乃重此鸟，彩章五色分。
胡为杂凡禽，雏鹜轻贱君。
举手捧尔足，疾心若火焚。
拂羽泪满面，送之吴江濆。
去影忽不见，踌躇日将曛。

「送祝八之江东，赋得浣纱石」
西施越溪女，明艳光云海。
未入吴王宫殿时，浣纱古石今犹在。
桃李新开映古查，菖蒲犹短出平沙。
昔时红粉照流水，今日青苔覆落花。
君去西秦适东越，碧山青江几超忽。
若到天涯思故人，浣纱石上窥明月。

「送侯十一」
朱亥已击晋，侯嬴尚隐身。
时无魏公子，岂贵抱关人。
余亦不火食，游梁同在陈。
空馀湛卢剑，赠尔托交亲。

「鲁中送二从弟赴举之西京」
鲁客向西笑，君门若梦中。
霜凋逐臣发，日忆明光宫。
复羡二龙去，才华冠世雄。
平衢骋高足，逸翰凌长风。
舞袖拂秋月，歌筵闻早鸿。
送君日千里，良会何由同。

「奉饯高尊师如贵道士传道箓毕归北海」
道隐不可见，灵书藏洞天。
吾师四万劫，历世递相传。
别杖留青竹，行歌蹑紫烟。
离心无远近，长在玉京悬。

「金陵送张十一再游东吴」
张翰黄花句，风流五百年。
谁人今继作，夫子世称贤。
再动游吴棹，还浮入海船。
春光白门柳，霞色赤城天。
去国难为别，思归各未旋。
空馀贾生泪，相顾共凄然。

「送纪秀才游越」
海水不满眼，观涛难称心。
即知蓬莱石，却是巨鳌簪。
送尔游华顶，令余发舄吟。
仙人居射的，道士住山阴。
禹穴寻溪入，云门隔岭深。
绿萝秋月夜，相忆在鸣琴。

「送长沙陈太守二首」
长沙陈太守，逸气凌青松。
英主赐五马，本是天池龙。
湘水回九曲，衡山望五峰。
荣君按节去，不及远相从。
七郡长沙国，南连湘水滨。
定王垂舞袖，地窄不回身。
莫小二千石，当安远俗人。
洞庭乡路远，遥羡锦衣春。

「送杨燕之东鲁」
关西杨伯起，汉日旧称贤。
四代三公族，清风播人天。
夫子华阴居，开门对玉莲。
何事历衡霍，云帆今始还。
君坐稍解颜，为君歌此篇。
我固侯门士，谬登圣主筵。
一辞金华殿，蹭蹬长江边。
二子鲁门东，别来已经年。
因君此中去，不觉泪如泉。

「送蔡山人」
我本不弃世，世人自弃我。
一乘无倪舟，八极纵远舵。
燕客期跃马，唐生安敢讥。
采珠勿惊龙，大道可暗归。
故山有松月，迟尔玩清晖。

「送萧三十一之鲁中，兼问稚子伯禽」
六月南风吹白沙，吴牛喘月气成霞。
水国郁蒸不可处，时炎道远无行车。
夫子如何涉江路，云帆袅袅金陵去。
高堂倚门望伯鱼，鲁中正是趋庭处。
我家寄在沙丘傍，三年不归空断肠。
君行既识伯禽子，应驾小车骑白羊。

「送杨山人归嵩山」
我有万古宅，嵩阳玉女峰。
长留一片月，挂在东溪松。
尔去掇仙草，菖蒲花紫茸。
岁晚或相访，青天骑白龙。

「送殷淑三首」
海水不可解，连江夜为潮。
俄然浦屿阔，岸去酒船遥。
惜别耐取醉，鸣榔且长谣。
天明尔当去，应便有风飘。
白鹭洲前月，天明送客回。
青龙山后日，早出海云来。
流水无情去，征帆逐吹开。
相看不忍别，更进手中杯。
痛饮龙筇下，灯青月复寒。
醉歌惊白鹭，半夜起沙滩。

「送岑征君归鸣皋山」
岑公相门子，雅望归安石。
奕世皆夔龙，中台竟三拆。
至人达机兆，高揖九州伯。
奈何天地间，而作隐沦客。
贵道能全真，潜辉卧幽邻。
探元入窅默，观化游无垠。
光武有天下，严陵为故人。
虽登洛阳殿，不屈巢由身。
余亦谢明主，今称偃蹇臣。
登高览万古，思与广成邻。
蹈海宁受赏，还山非问津。
西来一摇扇，共拂元规尘。

「送范山人归泰山」
鲁客抱白鹤，别余往泰山。
初行若片云，杳在青崖间。
高高至天门，日观近可攀。
云山望不及，此去何时还。

「送韩侍御之广德」
昔日绣衣何足荣，今宵贳酒与君倾。
暂就东山赊月色，酣歌一夜送泉明。

「送通禅师还南陵隐静寺」
我闻隐静寺，山水多奇踪。
岩种朗公橘，门深杯渡松。
道人制猛虎，振锡还孤峰。
他日南陵下，相期谷口逢。

「送友人」
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。

「送别」
斗酒渭城边，垆头醉不眠。
梨花千树雪，杨叶万条烟。
惜别倾壶醑，临分赠马鞭。
看君颍上去，新月到应圆。

「江上送女道士褚三清游南岳」
吴江女道士，头戴莲花巾。
霓衣不湿雨，特异阳台云。
足下远游履，凌波生素尘。
寻仙向南岳，应见魏夫人。

「送友人入蜀」
见说蚕丛路，崎岖不易行。
山从人面起，云傍马头生。
芳树笼秦栈，春流绕蜀城。
升沉应已定，不必问君平。

「送李青归南叶阳川」
伯阳仙家子，容色如青春。
日月秘灵洞，云霞辞世人。
化心养精魄，隐几窅天真。
莫作千年别，归来城郭新。

「送舍弟」
吾家白额驹，远别临东道。
他日相思一梦君，应得池塘生春草。

「送别得书字」
水色南天远，舟行若在虚。
迁人发佳兴，吾子访闲居。
日落看归鸟，潭澄羡跃鱼。
圣朝思贾谊，应降紫泥书。

「送麹十少府」
试发清秋兴，因为吴会吟。
碧云敛海色，流水折江心。
我有延陵剑，君无陆贾金。
艰难此为别，惆怅一何深。

「送张秀才谒高中丞」
秦帝沦玉镜，留侯降氛氲。
感激黄石老，经过沧海君。
壮士挥金槌，报仇六国闻。
智勇冠终古，萧陈难与群。
两龙争斗时，天地动风云。
酒酣舞长剑，仓卒解汉纷。
宇宙初倒悬，鸿沟势将分。
英谋信奇绝，夫子扬清芬。
胡月入紫微，三光乱天文。
高公镇淮海，谈笑却妖氛。
采尔幕中画，戡难光殊勋。
我无燕霜感，玉石俱烧焚。
但洒一行泪，临歧竟何云。

「寻阳送弟昌峒鄱阳司马作」
桑落洲渚连，沧江无云烟。
寻阳非剡水，忽见子猷船。
飘然欲相近，来迟杳若仙。
人乘海上月，帆落湖中天。
一睹无二诺，朝欢更胜昨。
尔则吾惠连，吾非尔康乐。
朱绂白银章，上官佐鄱阳。
松门拂中道，石镜回清光。
摇扇及于越，水亭风气凉。
与尔期此亭，期在秋月满。
时过或未来，两乡心已断。
吴山对楚岸，彭蠡当中州。
相思定如此，有穷尽年愁。

「饯校书叔云」
少年费白日，歌笑矜朱颜。
不知忽已老，喜见春风还。
惜别且为欢，裴回桃李间。
看花饮美酒，听鸟临晴山。
向晚竹林寂，无人空闭关。

「送王孝廉觐省」
彭蠡将天合，姑苏在日边。
宁亲候海色，欲动孝廉船。
窈窕晴江转，参差远岫连。
相思无昼夜，东泣似长川。

「同吴王送杜秀芝赴举入京」
秀才何翩翩，王许回也贤。
暂别庐江守，将游京兆天。
秋山宜落日，秀水出寒烟。
欲折一枝桂，还来雁沼前。

「洞庭醉后送绛州吕使君果流澧州」
昔别若梦中，天涯忽相逢。
洞庭破秋月，纵酒开愁容。
赠剑刻玉字，延平两蛟龙。
送君不尽意，书及雁回峰。

「与诸公送陈郎将归衡阳」
衡山苍苍入紫冥，下看南极老人星。
回飙吹散五峰雪，往往飞花落洞庭。
气清岳秀有如此，郎将一家拖金紫。
门前食客乱浮云，世人皆比孟尝君。
江上送行无白璧，临歧惆怅若为分。

「送赵判官赴黔府中丞叔幕」
廓落青云心，交结黄金尽。
富贵翻相忘，令人忽自哂。
蹭蹬鬓毛斑，盛时难再还。
巨源咄石生，何事马蹄间。
绿萝长不厌，却欲还东山。
君为鲁曾子，拜揖高堂里。
叔继赵平原，偏承明主恩。
风霜推独坐，旌节镇雄藩。
虎士秉金钺，蛾眉开玉樽。
才高幕下去，义重林中言。
水宿五溪月，霜啼三峡猿。
东风春草绿，江上候归轩。

「送陆判官往琵琶峡」
水国秋风夜，殊非远别时。
长安如梦里，何日是归期。

「送梁四归东平」
玉壶挈美酒，送别强为欢。
大火南星月，长郊北路难。
殷王期负鼎，汶水起垂竿。
莫学东山卧，参差老谢安。

「江夏送友人」
雪点翠云裘，送君黄鹤楼。
黄鹤振玉羽，西飞帝王州。
凤无琅玕实，何以赠远游。
裴回相顾影，泪下汉江流。

「送郄昂谪巴中」
瑶草寒不死，移植沧江滨。
东风洒雨露，会入天地春。
予若洞庭叶，随波送逐臣。
思归未可得，书此谢情人。

「江夏送张丞」
欲别心不忍，临行情更亲。
酒倾无限月，客醉几重春。
藉草依流水，攀花赠远人。
送君从此去，回首泣迷津。

「赋得白鹭鸶，送宋少府入三峡」
白鹭拳一足，月明秋水寒。
人惊远飞去，直向使君滩。

「送二季之江东」
初发强中作，题诗与惠连。
多惭一日长，不及二龙贤。
西塞当中路，南风欲进船。
云峰出远海，帆影挂清川。
禹穴藏书地，匡山种杏田。
此行俱有适，迟尔早归旋。

「江西送友人之罗浮」
桂水分五岭，衡山朝九疑。
乡关渺安西，流浪将何之。
素色愁明湖，秋渚晦寒姿。
畴昔紫芳意，已过黄发期。
君王纵疏散，云壑借巢夷。
尔去之罗浮，我还憩峨眉。
中阔道万里，霞月遥相思。
如寻楚狂子，琼树有芳枝。

「宣州谢脁楼饯别校书叔云」
弃我去者昨日之日不可留，乱我心者今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天览日月。
抽刀断水水更流，举怀销愁愁更愁。
人生在世不称意，明朝散发弄扁舟。

「宣城送刘副使入秦」
君即刘越石，雄豪冠当时。
凄清横吹曲，慷慨扶风词。
虎啸俟腾跃，鸡鸣遭乱离。
千金市骏马，万里逐王师。
结交楼烦将，侍从羽林儿。
统兵捍吴越，豺虎不敢窥。
大勋竟莫叙，已过秋风吹。
秉钺有季公，凛然负英姿。
寄深且戎幕，望重必台司。
感激一然诺，纵横两无疑。
伏奏归北阙，鸣驺忽西驰。
列将咸出祖，英僚惜分离。
斗酒满四筵，歌啸宛溪湄。
君携东山妓，我咏北门诗。
贵贱交不易，恐伤中园葵。
昔赠紫骝驹，今倾白玉卮。
同欢万斛酒，未足解相思。
此别又千里，秦吴渺天涯。
月明关山苦，水剧陇头悲。
借问几时还，春风入黄池。
无令长相忆，折断绿杨枝。

「泾川送族弟錞」
泾川三百里，若耶羞见之。
锦石照碧山，两边白鹭鸶。
佳境千万曲，客行无歇时。
上有琴高水，下有陵阳祠。
仙人不见我，明月空相知。
问我何事来，卢敖结幽期。
蓬山振雄笔，绣服挥清词。
江湖发秀色，草木含荣滋。
置酒送惠连，吾家称白眉。
愧无海峤作，敢阙河梁诗。
见尔复几朝，俄然告将离。
中流漾彩鹢，列岸丛金羁。
叹息苍梧凤，分栖琼树枝。
清晨各飞去，飘落天南垂。
望极落日尽，秋深暝猿悲。
寄情与流水，但有长相思。

「五松山送殷淑」
秀色发江左，风流奈若何。
仲文了不还，独立扬清波。
载酒五松山，颓然白云歌。
中天度落月，万里遥相过。
抚酒惜此月，流光畏蹉跎。
明日别离去，连峰郁嵯峨。

「送崔氏昆季之金陵」
放歌倚东楼，行子期晓发。
秋风渡江来，吹落山上月。
主人出美酒，灭烛延清光。
二崔向金陵，安得不尽觞。
水客弄归棹，云帆卷轻霜。
扁舟敬亭下，五两先飘扬。
峡石入水花，碧流日更长。
思君无岁月，西笑阻河梁。

「登黄山凌歊台送族弟溧阳尉济充泛舟赴华阴」
鸾乃凤之族，翱翔紫云霓。
文章辉五色，双在琼树栖。
一朝各飞去，凤与鸾俱啼。
炎赫五月中，朱曦烁河堤。
尔从泛舟役，使我心魂凄。
秦地无碧草，南云喧鼓鼙。
君王减玉膳，早起思鸣鸡。
漕引救关辅，疲人免涂泥。
宰相作霖雨，农夫得耕犁。
静者伏草间，群才满金闺。
空手无壮士，穷居使人低。
送君登黄山，长啸倚天梯。
小舟若凫雁，大舟若鲸鲵。
开帆散长风，舒卷与云齐。
日入牛渚晦，苍然夕烟迷。
相思定何许，杳在洛阳西。

「送储邕之武昌」
黄鹤西楼月，长江万里情。
春风三十度，空忆武昌城。
送尔难为别，衔杯惜未倾。
湖连张乐地，山逐泛舟行。
诺为楚人重，诗传谢脁清。
沧浪吾有曲，寄入棹歌声。

「酬谈少府」
一尉居倏忽，梅生有仙骨。
三事或可羞，匈奴哂千秋。
壮心屈黄绶，浪迹寄沧洲。
昨观荆岘作，如从云汉游。
老夫当暮矣，蹀足惧骅骝。

「酬宇文少府见赠桃竹书筒」
桃竹书筒绮绣文，良工巧妙称绝群。
灵心圆映三江月，彩质叠成五色云。
中藏宝诀峨眉去，千里提携长忆君。

「五月东鲁行，答汶上君」
五月梅始黄，蚕凋桑柘空。
鲁人重织作，机杼鸣帘栊。
顾余不及仕，学剑来山东。
举鞭访前途，获笑汶上翁。
下愚忽壮士，未足论穷通。
我以一箭书，能取聊城功。
终然不受赏，羞与时人同。
西归去直道，落日昏阴虹。
此去尔勿言，甘心为转蓬。

「早秋单父南楼酬窦公衡」
白露见日灭，红颜随霜凋。
别君若俯仰，春芳辞秋条。
泰山嵯峨夏云在，疑是白波涨东海。
散为飞雨川上来，遥帷却卷清浮埃。
知君独坐青轩下，此时结念同所怀。
我闭南楼看道书，幽帘清寂在仙居。
曾无好事来相访，赖尔高文一起予。

「山中问答」
问余何意栖碧山，笑而不答心自闲。
桃花流水窅然去，别有天地非人间。

「答友人赠乌纱帽」
领得乌纱帽，全胜白接蓠。
山人不照镜，稚子道相宜。

「酬张司马赠墨」
上党碧松烟，夷陵丹砂末。
兰麝凝珍墨，精光乃堪掇。
黄头奴子双鸦鬟，锦囊养之怀袖间。
今日赠予兰亭去，兴来洒笔会稽山。

「答湖州迦叶司马问白是何人」
青莲居士谪仙人，酒肆藏名三十春。
湖州司马何须问，金粟如来是后身。

「答长安崔少府叔封游终南翠微寺太宗皇帝金沙泉见寄」
河伯见海若，傲然夸秋水。
小物昧远图，宁知通方士。
多君紫霄意，独往苍山里。
地古寒云深，岩高长风起。
初登翠微岭，复憩金沙泉。
践苔朝霜滑，弄波夕月圆。
饮彼石下流，结萝宿溪烟。
鼎湖梦渌水，龙驾空茫然。
早行子午关，却登山路远。
拂琴听霜猿，灭烛乃星饭。
人烟无明异，鸟道绝往返。
攀崖倒青天，下视白日晚。
既过石门隐，还唱石潭歌。
涉雪搴紫芳，濯缨想清波。
此人不可见，此地君自过。
为余谢风泉，其如幽意何。

「酬崔五郎中」
朔云横高天，万里起秋色。
壮士心飞扬，落日空叹息。
长啸出原野，凛然寒风生。
幸遭圣明时，功业犹未成。
奈何怀良图，郁悒独愁坐。
杖策寻英豪，立谈乃知我。
崔公生民秀，缅邈青云姿。
制作参造化，托讽含神祇。
海岳尚可倾，吐诺终不移。
是时霜飙寒，逸兴临华池。
起舞拂长剑，四座皆扬眉。
因得穷欢情，赠我以新诗。
又结汗漫期，九垓远相待。
举身憩蓬壶，濯足弄沧海。
从此凌倒景，一去无时还。
朝游明光宫，暮入阊阖关。
但得长把袂，何必嵩丘山。

「以诗代书答元丹丘」
青鸟海上来，今朝发何处。
口衔云锦字，与我忽飞去。
鸟去凌紫烟，书留绮窗前。
开缄方一笑，乃是故人传。
故人深相勖，忆我劳心曲。
离居在咸阳，三见秦草绿。
置书双袂间，引领不暂闲。
长望杳难见，浮云横远山。

「金门答苏秀才」
君还石门日，朱火始改木。
春草如有情，山中尚含绿。
折芳愧遥忆，永路当日勖。
远见故人心，平生以此足。
巨海纳百川，麟阁多才贤。
献书入金阙，酌醴奉琼筵。
屡忝白云唱，恭闻黄竹篇。
恩光照拙薄，云汉希腾迁。
铭鼎倘云遂，扁舟方渺然。
我留在金门，君去卧丹壑。
未果三山期，遥欣一丘乐。
玄珠寄象罔，赤水非寥廓。
愿狎东海鸥，共营西山药。
栖岩君寂灭，处世余龙蠖。
良辰不同赏，永日应闲居。
鸟吟檐间树，花落窗下书。
缘溪见绿筱，隔岫窥红蕖。
采薇行笑歌，眷我情何已。
月出石镜间，松鸣风琴里。
得心自虚妙，外物空颓靡。
身世如两忘，从君老烟水。

「酬坊州王司马与阎正字对雪见赠」
游子东南来，自宛适京国。
飘然无心云，倏忽复西北。
访戴昔未偶，寻嵇此相得。
愁颜发新欢，终宴叙前识。
阎公汉庭旧，沈郁富才力。
价重铜龙楼，声高重门侧。
宁期此相遇，华馆陪游息。
积雪明远峰，寒城锁春色。
主人苍生望，假我青云翼。
风水如见资，投竿佐皇极。

「酬中都小吏携斗酒双鱼于逆旅见赠」
鲁酒若琥珀，汶鱼紫锦鳞。
山东豪吏有俊气，手携此物赠远人。
意气相倾两相顾，斗酒双鱼表情素。
双鳃呀呷鳍鬣张，蹳剌银盘欲飞去。
呼儿拂几霜刃挥，红肌花落白雪霏。
为君下箸一餐饱，醉著金鞍上马归。

「酬张卿夜宿南陵见赠」
月出鲁城东，明如天上雪。
鲁女惊莎鸡，鸣机应秋节。
当君相思夜，火落金风高。
河汉挂户牖，欲济无轻舠。
我昔辞林丘，云龙忽相见。
客星动太微，朝去洛阳殿。
尔来得茂彦，七叶仕汉馀。
身为下邳客，家有圯桥书。
傅说未梦时，终当起岩野。
万古骑辰星，光辉照天下。
与君各未遇，长策委蒿莱。
宝刀隐玉匣，锈涩空莓苔。
遂令世上愚，轻我土与灰。
一朝攀龙去，蛙黾安在哉。
故山定有酒，与尔倾金罍。

「酬岑勋见寻就元丹丘对酒相待，以诗见招」
黄鹤东南来，寄书写心曲。
倚松开其缄，忆我肠断续。
不以千里遥，命驾来相招。
中逢元丹丘，登岭宴碧霄。
对酒忽思我，长啸临清飙。
蹇予未相知，茫茫绿云垂。
俄然素书及，解此长渴饥。
策马望山月，途穷造阶墀。
喜兹一会面，若睹琼树枝。
忆君我远来，我欢方速至。
开颜酌美酒，乐极忽成醉。
我情既不浅，君意方亦深。
相知两相得，一顾轻千金。
且向山客笑，与君论素心。

「答从弟幼成过西园见赠」
一身自潇洒，万物何嚣喧。
拙薄谢明时，栖闲归故园。
二季过旧壑，四邻驰华轩。
衣剑照松宇，宾徒光石门。
山童荐珍果，野老开芳樽。
上陈樵渔事，下叙农圃言。
昨来荷花满，今见兰苕繁。
一笑复一歌，不知夕景昏。
醉罢同所乐，此情难具论。

「酬王补阙惠翼庄庙宋丞泚赠别」
学道三千春，自言羲和人。
轩盖宛若梦，云松长相亲。
偶将二公合，复与三山邻。
喜结海上契，自为天外宾。
鸾翮我先铩，龙性君莫驯。
朴散不尚古，时讹皆失真。
勿踏荒溪坡，朅来浩然津。
薜带何辞楚，桃源堪避秦。
世迫且离别，心在期隐沦。
酬赠非炯诫，永言铭佩绅。

「酬裴侍御对雨感时见赠」
雨色秋来寒，风严清江爽。
孤高绣衣人，潇洒青霞赏。
平生多感激，忠义非外奖。
祸连积怨生，事及徂川往。
楚邦有壮士，鄢郢翻扫荡。
申包哭秦庭，泣血将安仰。
鞭尸辱已及，堂上罗宿莽。
颇似今之人，蟊贼陷忠谠。
渺然一水隔，何由税归鞅。
日夕听猿怨，怀贤盈梦想。

「酬崔侍御」
严陵不从万乘游，归卧空山钓碧流。
自是客星辞帝座，元非太白醉扬州。

「玩月金陵城西孙楚酒楼达曙歌吹日晚乘醉…访崔四侍御」
昨玩西城月，青天垂玉钩。
朝沽金陵酒，歌吹孙楚楼。
忽忆绣衣人，乘船往石头。
草裹乌纱巾，倒被紫绮裘。
两岸拍手笑，疑是王子猷。
酒客十数公，崩腾醉中流。
谑浪棹海客，喧呼傲阳侯。
半道逢吴姬，卷帘出揶揄。
我忆君到此，不知狂与羞。
一月一见君，三杯便回桡。
舍舟共连袂，行上南渡桥。
兴发歌绿水，秦客为之摇。
鸡鸣复相招，清宴逸云霄。
赠我数百字，字字凌风飙。
系之衣裘上，相忆每长谣。

「江上答崔宣城」
太华三芙蓉，明星玉女峰。
寻仙下西岳，陶令忽相逢。
问我将何事，湍波历几重。
貂裘非季子，鹤氅似王恭。
谬忝燕台召，而陪郭隗踪。
水流知入海，云去或从龙。
树绕芦洲月，山鸣鹊镇钟。
还期如可访，台岭荫长松。

「答族侄僧中孚赠玉泉仙人掌茶」
常闻玉泉山，山洞多乳窟。
仙鼠如白鸦，倒悬清溪月。
茗生此中石，玉泉流不歇。
根柯洒芳津，采服润肌骨。
丛老卷绿叶，枝枝相接连。
曝成仙人掌，似拍洪崖肩。
举世未见之，其名定谁传。
宗英乃禅伯，投赠有佳篇。
清镜烛无盐，顾惭西子妍。
朝坐有馀兴，长吟播诸天。

「酬裴侍御留岫师弹琴见寄」
君同鲍明远，邀彼休上人。
鼓琴乱白雪，秋变江上春。
瑶草绿未衰，攀翻寄情亲。
相思两不见，流泪空盈巾。

「张相公出镇荆州寻除太子詹事余时流夜郎…诗余答以此诗」
张衡殊不乐，应有四愁诗。
惭君锦绣段，赠我慰相思。
鸿鹄复矫翼，凤凰忆故池。
荣乐一如此，商山老紫芝。

「醉后答丁十八以诗讥余捶碎黄鹤楼」
黄鹤高楼已捶碎，黄鹤仙人无所依。
黄鹤上天诉玉帝，却放黄鹤江南归。
神明太守再雕饰，新图粉壁还芳菲。
一州笑我为狂客，少年往往来相讥。
君平帘下谁家子，云是辽东丁令威。
作诗调我惊逸兴，白云绕笔窗前飞。
待取明朝酒醒罢，与君烂漫寻春晖。

「答裴侍御先行至石头驿以书见招，期月满泛洞庭」
君至石头驿，寄书黄鹤楼。
开缄识远意，速此南行舟。
风水无定准，湍波或滞留。
忆昨新月生，西檐若琼钩。
今来何所似，破镜悬清秋。
恨不三五明，平湖泛澄流。
此欢竟莫遂，狂杀王子猷。
巴陵定遥远，持赠解人忧。

「答高山人兼呈权、顾二侯」
虹霓掩天光，哲后起康济。
应运生夔龙，开元扫氛翳。
太微廓金镜，端拱清遐裔。
轻尘集嵩岳，虚点盛明意。
谬挥紫泥诏，献纳青云际。
谗惑英主心，恩疏佞臣计。
彷徨庭阙下，叹息光阴逝。
未作仲宣诗，先流贾生涕。
挂帆秋江上，不为云罗制。
山海向东倾，百川无尽势。
我于鸱夷子，相去千馀岁。
运阔英达稀，同风遥执袂。
登舻望远水，忽见沧浪枻。
高士何处来，虚舟渺安系。
衣貌本淳古，文章多佳丽。
延引故乡人，风义未沦替。
顾侯达语默，权子识通蔽。
曾是无心云，俱为此留滞。
双萍易飘转，独鹤思凌历。
明晨去潇湘，共谒苍梧帝。

「答杜秀才五松见赠」
昔献长杨赋，天开云雨欢。
当时待诏承明里，皆道扬雄才可观。
敕赐飞龙二天马，黄金络头白玉鞍。
浮云蔽日去不返，总为秋风摧紫兰。
角巾东出商山道，采秀行歌咏芝草。
路逢园绮笑向人，两君解来一何好。
闻道金陵龙虎盘，还同谢脁望长安。
千峰夹水向秋浦，五松名山当夏寒。
铜井炎炉歊九天，赫如铸鼎荆山前。
陶公矍铄呵赤电，回禄睢盱扬紫烟。
此中岂是久留处，便欲烧丹从列仙。
爱听松风且高卧，飕飕吹尽炎氛过。
登崖独立望九州，阳春欲奏谁相和。
闻君往年游锦城，章仇尚书倒屣迎。
飞笺络绎奏明主，天书降问回恩荣。
肮脏不能就珪组，至今空扬高蹈名。
夫子工文绝世奇，五松新作天下推。
吾非谢尚邀彦伯，异代风流各一时，一时相逢乐在今。
袖拂白云开素琴，弹为三峡流泉音。
从兹一别武陵去，去后桃花春水深。

「至陵阳山登天柱石，酬韩侍御见招隐黄山」
韩众骑白鹿，西往华山中。
玉女千馀人，相随在云空。
见我传秘诀，精诚与天通。
何意到陵阳，游目送飞鸿。
天子昔避狄，与君亦乘骢。
拥兵五陵下，长策遏胡戎。
时泰解绣衣，脱身若飞蓬。
鸾凤翻羽翼，啄粟坐樊笼。
海鹤一笑之，思归向辽东。
黄山过石柱，巘崿上攒丛。
因巢翠玉树，忽见浮丘公。
又引王子乔，吹笙舞松风。
朗咏紫霞篇，请开蕊珠宫。
步纲绕碧落，倚树招青童。
何日可携手，遗形入无穷。

「酬崔十五见招」
尔有鸟迹书，相招琴溪饮。
手迹尺素中，如天落云锦。
读罢向空笑，疑君在我前。
长吟字不灭，怀袖且三年。

「答王十二寒夜独酌有怀」
昨夜吴中雪，子猷佳兴发。
万里浮云卷碧山，青天中道流孤月。
孤月沧浪河汉清，北斗错落长庚明。
怀余对酒夜霜白，玉床金井水峥嵘。
人生飘忽百年内，且须酣畅万古情。
君不能狸膏金距学斗鸡，坐令鼻息吹虹霓。
君不能学哥舒横行青海夜带刀，西屠石堡取紫袍。
吟诗作赋北窗里，万言不直一杯水。
世人闻此皆掉头，有如东风射马耳。
鱼目亦笑我，请与明月同。
骅骝拳跼不能食，蹇驴得志鸣春风。
折杨皇华合流俗，晋君听琴枉清角。
巴人谁肯和阳春。
楚地由来贱奇璞。
黄金散尽交不成，白首为儒身被轻。
一谈一笑失颜色，苍蝇贝锦喧谤声。
曾参岂是杀人者，谗言三及慈母惊。
与君论心握君手，荣辱于余亦何有。
孔圣犹闻伤凤麟，董龙更是何鸡狗。
一生傲岸苦不谐，恩疏媒劳志多乖。
严陵高揖汉天子，何必长剑拄颐事玉阶。
达亦不足贵，穷亦不足悲。
韩信羞将绛灌比，祢衡耻逐屠沽儿。
君不见李北海，英风豪气今何在。
君不见裴尚书，土坟三尺蒿棘居。
少年早欲五湖去，见此弥将钟鼎疏。

「游南阳白水登石激作」
朝涉白水源，暂与人俗疏。
岛屿佳境色，江天涵清虚。
目送去海云，心闲游川鱼。
长歌尽落日，乘月归田庐。

「游南阳清泠泉」
惜彼落日暮，爱此寒泉清。
西辉逐流水，荡漾游子情。
空歌望云月，曲尽长松声。

「寻鲁城北范居士失道落苍耳中见范置酒摘苍耳作」
雁度秋色远，日静无云时。
客心不自得，浩漫将何之。
忽忆范野人，闲园养幽姿。
茫然起逸兴，但恐行来迟。
城壕失往路，马首迷荒陂。
不惜翠云裘，遂为苍耳欺。
入门且一笑，把臂君为谁。
酒客爱秋蔬，山盘荐霜梨。
他筵不下箸，此席忘朝饥。
酸枣垂北郭，寒瓜蔓东篱。
还倾四五酌，自咏猛虎词。
近作十日欢，远为千载期。
风流自簸荡，谑浪偏相宜。
酣来上马去，却笑高阳池。

「东鲁门泛舟二首」
日落沙明天倒开，波摇石动水萦回。
轻舟泛月寻溪转，疑是山阴雪后来。
水作青龙盘石堤，桃花夹岸鲁门西。
若教月下乘舟去，何啻风流到剡溪。

「秋猎孟诸夜归，置酒单父东楼观妓」
倾晖速短炬，走海无停川。
冀餐圆丘草，欲以还颓年。
此事不可得，微生若浮烟。
骏发跨名驹，雕弓控鸣弦。
鹰豪鲁草白，狐兔多肥鲜。
邀遮相驰逐，遂出城东田。
一扫四野空，喧呼鞍马前。
归来献所获，炮炙宜霜天。
出舞两美人，飘飖若云仙。
留欢不知疲，清晓方来旋。

「游泰山六首」
四月上泰山，石屏御道开。
六龙过万壑，涧谷随萦回。
马迹绕碧峰，于今满青苔。
飞流洒绝巘，水急松声哀。
北眺崿嶂奇，倾崖向东摧。
洞门闭石扇，地底兴云雷。
登高望蓬瀛，想象金银台。
天门一长啸，万里清风来。
玉女四五人，飘飖下九垓。
含笑引素手，遗我流霞杯。
稽首再拜之，自愧非仙才。
旷然小宇宙，弃世何悠哉。
清晓骑白鹿，直上天门山。
山际逢羽人，方瞳好容颜。
扪萝欲就语，却掩青云关。
遗我鸟迹书，飘然落岩间。
其字乃上古，读之了不闲。
感此三叹息，从师方未还。
平明登日观，举手开云关。
精神四飞扬，如出天地间。
黄河从西来，窈窕入远山。
凭崖揽八极，目尽长空闲。
偶然值青童，绿发双云鬟。
笑我晚学仙，蹉跎凋朱颜。
踌躇忽不见，浩荡难追攀。
清斋三千日，裂素写道经。
吟诵有所得，众神卫我形。
云行信长风，飒若羽翼生。
攀崖上日观，伏槛窥东暝。
海色动远山，天鸡已先鸣。
银台出倒景，白浪翻长鲸。
安得不死药，高飞向蓬瀛。
日观东北倾，两崖夹双石。
海水落眼前，天光遥空碧。
千峰争攒聚，万壑绝凌历。
缅彼鹤上仙，去无云中迹。
长松入云汉，远望不盈尺。
山花异人间，五月雪中白。
终当遇安期，于此炼玉液。
朝饮王母池，暝投天门关。
独抱绿绮琴，夜行青山间。
山明月露白，夜静松风歇。
仙人游碧峰，处处笙歌发。
寂静娱清晖，玉真连翠微。
想像鸾凤舞，飘飖龙虎衣。
扪天摘匏瓜，恍惚不忆归。
举手弄清浅，误攀织女机。
明晨坐相失，但见五云飞。

「秋夜与刘砀山泛宴喜亭池」
明宰试舟楫，张灯宴华池。
文招梁苑客，歌动郢中儿。
月色望不尽，空天交相宜。
令人欲泛海，只待长风吹。

「携妓登梁王栖霞山孟氏桃园中」
碧草已满地，柳与梅争春。
谢公自有东山妓，金屏笑坐如花人。
今日非昨日，明日还复来。
白发对绿酒，强歌心已摧。
君不见梁王池上月，昔照梁王樽酒中。
梁王已去明月在，黄鹂愁醉啼春风。
分明感激眼前事，莫惜醉卧桃园东。

「与从侄杭州刺史良游天竺寺」
挂席凌蓬丘，观涛憩樟楼。
三山动逸兴，五马同遨游。
天竺森在眼，松风飒惊秋。
览云测变化，弄水穷清幽。
叠嶂隔遥海，当轩写归流。
诗成傲云月，佳趣满吴洲。

「同友人舟行游台越作」
楚臣伤江枫，谢客拾海月。
怀沙去潇湘，挂席泛溟渤。
蹇予访前迹，独往造穷发。
古人不可攀，去若浮云没。
愿言弄倒景，从此炼真骨。
华顶窥绝溟，蓬壶望超忽。
不知青春度，但怪绿芳歇。
空持钓鳌心，从此谢魏阙。

「下终南山过斛斯山人宿置酒」
暮从碧山下，山月随人归。
却顾所来径，苍苍横翠微。
相携及田家，童稚开荆扉。
绿竹入幽径，青萝拂行衣。
欢言得所憩，美酒聊共挥。
长歌吟松风，曲尽河星稀。
我醉君复乐，陶然共忘机。

「朝下过卢郎中叙旧游」
君登金华省，我入银台门。
幸遇圣明主，俱承云雨恩。
复此休浣时，闲为畴昔言。
却话山海事，宛然林壑存。
明湖思晓月，叠嶂忆清猿。
何由返初服，田野醉芳樽。

「侍从游宿温泉宫作」
羽林十二将，罗列应星文。
霜仗悬秋月，霓旌卷夜云。
严更千户肃，清乐九天闻。
日出瞻佳气，葱葱绕圣君。

「邯郸南亭观妓」
歌鼓燕赵儿，魏姝弄鸣丝。
粉色艳日彩，舞袖拂花枝。
把酒顾美人，请歌邯郸词。
清筝何缭绕，度曲绿云垂。
平原君安在，科斗生古池。
座客三千人，于今知有谁。
我辈不作乐，但为后代悲。

「春日游罗敷潭」
行歌入谷口，路尽无人跻。
攀崖度绝壑，弄水寻回溪。
云从石上起，客到花间迷。
淹留未尽兴，日落群峰西。

「春陪商州裴使君游石娥溪」
裴公有仙标，拔俗数千丈。
澹荡沧洲云，飘飖紫霞想。
剖竹商洛间，政成心已闲。
萧条出世表，冥寂闭玄关。
我来属芳节，解榻时相悦。
褰帷对云峰，扬袂指松雪。
暂出东城边，遂游西岩前。
横天耸翠壁，喷壑鸣红泉。
寻幽殊未歇，爱此春光发。
溪傍饶名花，石上有好月。
命驾归去来，露华生翠苔。
淹留惜将晚，复听清猿哀。
清猿断人肠，游子思故乡。
明发首东路，此欢焉可忘。

「陪从祖济南太守泛鹊山湖三首」
初谓鹊山近，宁知湖水遥。
此行殊访戴，自可缓归桡。
湖阔数千里，湖光摇碧山。
湖西正有月，独送李膺还。
水入北湖去，舟从南浦回。
遥看鹊山转，却似送人来。

「春日陪杨江宁及诸官宴北湖感古作」
昔闻颜光禄，攀龙宴京湖。
楼船入天镜，帐殿开云衢。
君王歌大风，如乐丰沛都。
延年献佳作，邈与诗人俱。
我来不及此，独立钟山孤。
杨宰穆清风，芳声腾海隅。
英僚满四座，粲若琼林敷。
鹢首弄倒景，蛾眉缀明珠。
新弦采梨园，古舞娇吴歈。
曲度绕云汉，听者皆欢娱。
鸡栖何嘈嘈，沿月沸笙竽。
古之帝宫苑，今乃人樵苏。
感此劝一觞，愿君覆瓢壶。
荣盛当作乐，无令后贤吁。

「宴郑参卿山池」
尔恐碧草晚，我畏朱颜移。
愁看杨花飞，置酒正相宜。
歌声送落日，舞影回清池。
今夕不尽杯，留欢更邀谁。

「游谢氏山亭」
沦老卧江海，再欢天地清。
病闲久寂寞，岁物徒芬荣。
借君西池游，聊以散我情。
扫雪松下去，扪萝石道行。
谢公池塘上，春草飒已生。
花枝拂人来，山鸟向我鸣。
田家有美酒，落日与之倾。
醉罢弄归月，遥欣稚子迎。

「把酒问月」
青天有月来几时，我今停杯一问之。
人攀明月不可得，月行却与人相随。
皎如飞镜临丹阙，绿烟灭尽清辉发。
但见宵从海上来，宁知晓向云间没。
白兔捣药秋复春，嫦娥孤栖与谁邻。
今人不见古时月，今月曾经照古人。
古人今人若流水，共看明月皆如此。
唯愿当歌对酒时，月光长照金樽里。

「同族侄评事黯游昌禅师山池二首」
远公爱康乐，为我开禅关。
萧然松石下，何异清凉山。
花将色不染，水与心俱闲。
一坐度小劫，观空天地间。
客来花雨际，秋水落金池。
片石寒青锦，疏杨挂绿丝。
高僧拂玉柄，童子献霜梨。
惜去爱佳景，烟萝欲暝时。

「金陵凤凰台置酒」
置酒延落景，金陵凤凰台。
长波写万古，心与云俱开。
借问往昔时，凤凰为谁来。
凤凰去已久，正当今日回。
明君越羲轩，天老坐三台。
豪士无所用，弹弦醉金罍。
东风吹山花，安可不尽杯。
六帝没幽草，深宫冥绿苔。
置酒勿复道，歌钟但相催。

「秋浦清溪雪夜对酒，客有唱山鹧鸪者」
披君貂襜褕，对君白玉壶。
雪花酒上灭，顿觉夜寒无。
客有桂阳至，能吟山鹧鸪。
清风动窗竹，越鸟起相呼。
持此足为乐，何烦笙与竽。

「与周刚清溪玉镜潭宴别」
康乐上官去，永嘉游石门。
江亭有孤屿，千载迹犹存。
我来游秋浦，三入桃陂源。
千峰照积雪，万壑尽啼猿。
兴与谢公合，文因周子论。
扫崖去落叶，席月开清樽。
溪当大楼南，溪水正南奔。
回作玉镜潭，澄明洗心魂。
此中得佳境，可以绝嚣喧。
清夜方归来，酣歌出平原。
别后经此地，为余谢兰荪。

「游秋浦白笴陂二首」
何处夜行好，月明白笴陂。
山光摇积雪，猿影挂寒枝。
但恐佳景晚，小令归棹移。
人来有清兴，及此有相思。
白笴夜长啸，爽然溪谷寒。
鱼龙动陂水，处处生波澜。
天借一明月，飞来碧云端。
故乡不可见，肠断正西看。

「宴陶家亭子」
曲巷幽人宅，高门大士家。
池开照胆镜，林吐破颜花。
绿水藏春日，青轩秘晚霞。
若闻弦管妙，金谷不能夸。

「在水军宴韦司马楼船观妓」
摇曳帆在空，清流顺归风。
诗因鼓吹发，酒为剑歌雄。
对舞青楼妓，双鬟白玉童。
行云且莫去，留醉楚王宫。

「流夜郎至江夏，陪长史叔及薛明府宴兴德寺南阁」
绀殿横江上，青山落镜中。
岸回沙不尽，日映水成空。
天乐流香阁，莲舟飏晚风。
恭陪竹林宴，留醉与陶公。

「泛沔州城南郎官湖」
张公多逸兴，共泛沔城隅。
当时秋月好，不减武昌都。
四座醉清光，为欢古来无。
郎官爱此水，因号郎官湖。
风流若未减，名与此山俱。

「陪侍郎叔游洞庭醉后三首」
今日竹林宴，我家贤侍郎。
三杯容小阮，醉后发清狂。
船上齐桡乐，湖心泛月归。
白鸥闲不去，争拂酒筵飞。
刬却君山好，平铺湘水流。
巴陵无限酒，醉杀洞庭秋。

「夜泛洞庭，寻裴侍御清酌」
日晚湘水绿，孤舟无端倪。
明湖涨秋月，独泛巴陵西。
过憩裴逸人，岩居陵丹梯。
抱琴出深竹，为我弹鹍鸡。
曲尽酒亦倾，北窗醉如泥。
人生且行乐，何必组与珪。

「陪族叔刑部侍郎晔及中书贾舍人至游洞庭五首」
洞庭西望楚江分，水尽南天不见云。
日落长沙秋色远，不知何处吊湘君。
南湖秋水夜无烟，耐可乘流直上天。
且就洞庭赊月色，将船买酒白云边。
洛阳才子谪湘川，元礼同舟月下仙。
记得长安还欲笑，不知何处是西天。
洞庭湖西秋月辉，潇湘江北早鸿飞。
醉客满船歌白苎，不知霜露入秋衣。
帝子潇湘去不还，空馀秋草洞庭间。
淡扫明湖开玉镜，丹青画出是君山。

「楚江黄龙矶南宴杨执戟治楼」
五月入五洲，碧山对青楼。
故人杨执戟，春赏楚江流。
一见醉漂月，三杯歌棹讴。
桂枝攀不尽，他日更相求。

「铜官山醉后绝句」
我爱铜官乐，千年未拟还。
要须回舞袖，拂尽五松山。

「与南陵常赞府游五松山」
安石泛溟渤，独啸长风还。
逸韵动海上，高情出人间。
灵异可并迹，澹然与世闲。
我来五松下，置酒穷跻攀。
征古绝遗老，因名五松山。
五松何清幽，胜境美沃州。
萧飒鸣洞壑，终年风雨秋。
响入百泉去，听如三峡流。
剪竹扫天花，且从傲吏游。
龙堂若可憩，吾欲归精修。

「宣城青溪」
青溪胜桐庐，水木有佳色。
山貌日高古，石容天倾侧。
彩鸟昔未名，白猿初相识。
不见同怀人，对之空叹息。

「与谢良辅游泾川陵岩寺」
乘君素舸泛泾西，宛似云门对若溪。
且从康乐寻山水，何必东游入会稽。

「游水西简郑明府」
天宫水西寺，云锦照东郭。
清湍鸣回溪，绿水绕飞阁。
凉风日潇洒，幽客时憩泊。
五月思貂裘，谓言秋霜落。
石萝引古蔓，岸笋开新箨。
吟玩空复情，相思尔佳作。
郑公诗人秀，逸韵宏寥廓。
何当一来游，惬我雪山诺。

「九日登山」
渊明归去来，不与世相逐。
为无杯中物，遂偶本州牧。
因招白衣人，笑酌黄花菊。
我来不得意，虚过重阳时。
题舆何俊发，遂结城南期。
筑土按响山，俯临宛水湄。
胡人叫玉笛，越女弹霜丝。
自作英王胄，斯乐不可窥。
赤鲤涌琴高，白龟道冯夷。
灵仙如仿佛，奠酹遥相知。
古来登高人，今复几人在。
沧洲违宿诺，明日犹可待。
连山似惊波，合沓出溟海。
扬袂挥四座，酩酊安所知。
齐歌送清扬，起舞乱参差。
宾随落叶散，帽逐秋风吹。
别后登此台，愿言长相思。

「九日」
今日云景好，水绿秋山明。
携壶酌流霞，搴菊泛寒荣。
地远松石古，风扬弦管清。
窥觞照欢颜，独笑还自倾。
落帽醉山月，空歌怀友生。

「九日龙山饮」
九日龙山饮，黄花笑逐臣。
醉看风落帽，舞爱月留人。

「九月十日即事」
昨日登高罢，今朝更举觞。
菊花何太苦，遭此两重阳。

「陪族叔当涂宰游化城寺升公清风亭」
化城若化出，金榜天宫开。
疑是海上云，飞空结楼台。
升公湖上秀，粲然有辩才。
济人不利己，立俗无嫌猜。
了见水中月，青莲出尘埃。
闲居清风亭，左右清风来。
当暑阴广殿，太阳为裴回。
茗酌待幽客，珍盘荐凋梅。
飞文何洒落，万象为之摧。
季父拥鸣琴，德声布云雷。
虽游道林室，亦举陶潜杯。
清乐动诸天，长松自吟哀。
留欢若可尽，劫石乃成灰。

「登锦城散花楼」
日照锦城头，朝光散花楼。
金窗夹绣户，珠箔悬银钩。
飞梯绿云中，极目散我忧。
暮雨向三峡，春江绕双流。
今来一登望，如上九天游。

「登峨眉山」
蜀国多仙山，峨眉邈难匹。
周流试登览，绝怪安可息。
青冥倚天开，彩错疑画出。
泠然紫霞赏，果得锦囊术。
云间吟琼箫，石上弄宝瑟。
平生有微尚，欢笑自此毕。
烟容如在颜，尘累忽相失。
倘逢骑羊子，携手凌白日。

「大庭库」
朝登大庭库，云物何苍然。
莫辨陈郑火，空霾邹鲁烟。
我来寻梓慎，观化入寥天。
古木朔气多，松风如五弦。
帝图终冥没，叹息满山川。

「登单父陶少府半月台」
陶公有逸兴，不与常人俱。
筑台像半月，回向高城隅。
置酒望白云，商飙起寒梧。
秋山入远海，桑柘罗平芜。
水色渌且明，令人思镜湖。
终当过江去，爱此暂踟蹰。

「天台晓望」
天台邻四明，华顶高百越。
门标赤城霞，楼栖沧岛月。
凭高登远览，直下见溟渤。
云垂大鹏翻，波动巨鳌没。
风潮争汹涌，神怪何翕忽。
观奇迹无倪，好道心不歇。
攀条摘朱实，服药炼金骨。
安得生羽毛，千春卧蓬阙。

「早望海霞边」
四明三千里，朝起赤城霞。
日出红光散，分辉照雪崖。
一餐咽琼液，五内发金沙。
举手何所待，青龙白虎车。

「焦山望寥山」
石壁望松寥，宛然在碧霄。
安得五彩虹，驾天作长桥。
仙人如爱我，举手来相招。

「杜陵绝句」
南登杜陵上，北望五陵间。
秋水明落日，流光灭远山。

「登太白峰」
西上太白峰，夕阳穷登攀。
太白与我语，为我开天关。
愿乘泠风去，直出浮云间。
举手可近月，前行若无山。
一别武功去，何时复见还。

「登邯郸洪波台，置酒观发兵」
我把两赤羽，来游燕赵间。
天狼正可射，感激无时闲。
观兵洪波台，倚剑望玉关。
请缨不系越，且向燕然山。
风引龙虎旗，歌钟昔追攀。
击筑落高月，投壶破愁颜。
遥知百战胜，定扫鬼方还。

「登新平楼」
去国登兹楼，怀归伤暮秋。
天长落日远，水净寒波流。
秦云起岭树，胡雁飞沙洲。
苍苍几万里，目极令人愁。

「谒老君庙」
先君怀圣德，灵庙肃神心。
草合人踪断，尘浓鸟迹深。
流沙丹灶灭，关路紫烟沉。
独伤千载后，空馀松柏林。

「秋日登扬州西灵塔」
宝塔凌苍苍，登攀览四荒。
顶高元气合，标出海云长。
万象分空界，三天接画梁。
水摇金刹影，日动火珠光。
鸟拂琼帘度，霞连绣栱张。
目随征路断，心逐去帆扬。
露浴梧楸白，霜催橘柚黄。
玉毫如可见，于此照迷方。

「登金陵冶城西北谢安墩」
晋室昔横溃，永嘉遂南奔。
沙尘何茫茫，龙虎斗朝昏。
胡马风汉草，天骄蹙中原。
哲匠感颓运，云鹏忽飞翻。
组练照楚国，旌旗连海门。
西秦百万众，戈甲如云屯。
投鞭可填江，一扫不足论。
皇运有返正，丑虏无遗魂。
谈笑遏横流，苍生望斯存。
冶城访古迹，犹有谢安墩。
凭览周地险，高标绝人喧。
想像东山姿，缅怀右军言。
梧桐识嘉树，蕙草留芳根。
白鹭映春洲，青龙见朝暾。
地古云物在，台倾禾黍繁。
我来酌清波，于此树名园。
功成拂衣去，归入武陵源。

「登瓦官阁」
晨登瓦官阁，极眺金陵城。
钟山对北户，淮水入南荣。
漫漫雨花落，嘈嘈天乐鸣。
两廊振法鼓，四角吟风筝。
杳出霄汉上，仰攀日月行。
山空霸气灭，地古寒阴生。
寥廓云海晚，苍茫宫观平。
门馀阊阖字，楼识凤凰名。
雷作百山动，神扶万栱倾。
灵光何足贵，长此镇吴京。

「登梅冈望金陵，赠族侄高座寺僧中孚」
钟山抱金陵，霸气昔腾发。
天开帝王居，海色照宫阙。
群峰如逐鹿，奔走相驰突。
江水九道来，云端遥明没。
时迁大运去，龙虎势休歇。
我来属天清，登览穷楚越。
吾宗挺禅伯，特秀鸾凤骨。
众星罗青天，明者独有月。
冥居顺生理，草木不剪伐。
烟窗引蔷薇，石壁老野蕨。
吴风谢安屐，白足傲履袜。
几宿一下山，萧然忘干谒。
谈经演金偈，降鹤舞海雪。
时闻天香来，了与世事绝。
佳游不可得，春风惜远别。
赋诗留岩屏，千载庶不灭。

「登金陵凤凰台」
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。
总为浮云能蔽日，长安不见使人愁。

「望庐山瀑布水二首」
西登香炉峰，南见瀑布水。
挂流三百丈，喷壑数十里。
欻如飞电来，隐若白虹起。
初惊河汉落，半洒云天里。
仰观势转雄，壮哉造化功。
海风吹不断，江月照还空。
空中乱潈射，左右洗青壁。
飞珠散轻霞，流沫沸穹石。
而我乐名山，对之心益闲。
无论漱琼液，还得洗尘颜。
且谐宿所好，永愿辞人间。
日照香炉生紫烟，遥看瀑布挂前川。
飞流直下三千尺，疑是银河落九天。

「登庐山五老峰」
庐山东南五老峰，青天削出金芙蓉。
九江秀色可揽结，吾将此地巢云松。

「江上望皖公山」
奇峰出奇云，秀木含秀气。
清宴皖公山，巉绝称人意。
独游沧江上，终日淡无味。
但爱兹岭高，何由讨灵异。
默然遥相许，欲往心莫遂。
待吾还丹成，投迹归此地。

「望黄鹤楼」
东望黄鹤山，雄雄半空出。
四面生白云，中峰倚红日。
岩峦行穹跨，峰嶂亦冥密。
颇闻列仙人，于此学飞术。
一朝向蓬海，千载空石室。
金灶生烟埃，玉潭秘清谧。
地古遗草木，庭寒老芝朮。
蹇予羡攀跻，因欲保闲逸。
观奇遍诸岳，兹岭不可匹。
结心寄青松，永悟客情毕。

「鹦鹉洲」
鹦鹉来过吴江水，江上洲传鹦鹉名。
鹦鹉西飞陇山去，芳洲之树何青青。
烟开兰叶香风暖，岸夹桃花锦浪生。
迁客此时徒极目，长洲孤月向谁明。

「九日登巴陵，置酒望洞庭水军」
九日天气清，登高无秋云。
造化辟川岳，了然楚汉分。
长风鼓横波，合沓蹙龙文。
忆昔传游豫，楼船壮横汾。
今兹讨鲸鲵，旌旆何缤纷。
白羽落酒樽，洞庭罗三军。
黄花不掇手，战鼓遥相闻。
剑舞转颓阳，当时日停曛。
酣歌激壮士，可以摧妖氛。
龌龊东篱下，渊明不足群。

「秋登巴陵望洞庭」
清晨登巴陵，周览无不极。
明湖映天光，彻底见秋色。
秋色何苍然，际海俱澄鲜。
山青灭远树，水绿无寒烟。
来帆出江中，去鸟向日边。
风清长沙浦，山空云梦田。
瞻光惜颓发，阅水悲徂年。
北渚既荡漾，东流自潺湲。
郢人唱白雪，越女歌采莲。
听此更肠断，凭崖泪如泉。

「与夏十二登岳阳楼」
楼观岳阳尽，川迥洞庭开。
雁引愁心去，山衔好月来。
云间连下榻，天上接行杯。
醉后凉风起，吹人舞袖回。

「登巴陵开元寺西阁，赠衡岳僧方外」
衡岳有阐士，五峰秀真骨。
见君万里心，海水照秋月。
大臣南溟去，问道皆请谒。
洒以甘露言，清凉润肌发。
明湖落天镜，香阁凌银阙。
登眺餐惠风，新花期启发。

「与贾至舍人于龙兴寺剪落梧桐枝望灉湖」
剪落青梧枝，灉湖坐可窥。
雨洗秋山净，林光澹碧滋。
水闲明镜转，云绕画屏移。
千古风流事，名贤共此时。

「挂席江上待月有怀」
待月月未出，望江江自流。
倏忽城西郭，青天悬玉钩。
素华虽可揽，清景不可游。
耿耿金波里，空瞻鳷鹊楼。

「金陵望汉江」
汉江回万里，派作九龙盘。
横溃豁中国，崔嵬飞迅湍。
六帝沦亡后，三吴不足观。
我君混区宇，垂拱众流安。
今日任公子，沧浪罢钓竿。

「秋登宣城谢脁北楼」
江城如画里，山晓望晴空。
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公。

「望天门山」
天门中断楚江开，碧水东流至北回。
两岸青山相对出，孤帆一片日边来。

「望木瓜山」
早起见日出，暮见栖鸟还。
客心自酸楚，况对木瓜山。

「登敬亭北二小山，余时送客，逢崔侍御，并登此地」
送客谢亭北，逢君纵酒还。
屈盘戏白马，大笑上青山。
回鞭指长安，西日落秦关。
帝乡三千里，杳在碧云间。

「过崔八丈水亭」
高阁横秀气，清幽并在君。
檐飞宛溪水，窗落敬亭云。
猿啸风中断，渔歌月里闻。
闲随白鸥去，沙上自为群。

「登广武古战场怀古」
秦鹿奔野草，逐之若飞蓬。
项王气盖世，紫电明双瞳。
呼吸八千人，横行起江东。
赤精斩白帝，叱咤入关中。
两龙不并跃，五纬与天同。
楚灭无英图，汉兴有成功。
按剑清八极，归酣歌大风。
伊昔临广武，连兵决雌雄。
分我一杯羹，太皇乃汝翁。
战争有古迹，壁垒颓层穹。
猛虎啸洞壑，饥鹰鸣秋空。
翔云列晓阵，杀气赫长虹。
拨乱属豪圣，俗儒安可通。
沉湎呼竖子，狂言非至公。
抚掌黄河曲，嗤嗤阮嗣宗。

「安州应城玉女汤作」
神女殁幽境，汤池流大川。
阴阳结炎炭，造化开灵泉。
地底烁朱火，沙傍歊素烟。
沸珠跃明月，皎镜函空天。
气浮兰芳满，色涨桃花然。
精览万殊入，潜行七泽连。
愈疾功莫尚，变盈道乃全。
濯濯气清泚，晞发弄潺湲。
散下楚王国，分浇宋玉田。
可以奉巡幸，奈何隔穷偏。
独随朝宗水，赴海输微涓。

「之广陵宿常二南郭幽居」
绿水接柴门，有如桃花源。
忘忧或假草，满院罗丛萱。
暝色湖上来，微雨飞南轩。
故人宿茅宇，夕鸟栖杨园。
还惜诗酒别，深为江海言。
明朝广陵道，独忆此倾樽。

「夜下征虏亭」
船下广陵去，月明征虏亭。
山花如绣颊，江火似流萤。

「下途归石门旧居」
吴山高，越水清，握手无言伤别情。
将欲辞君挂帆去，离魂不散烟郊树。
此心郁怅谁能论，有愧叨承国士恩。
云物共倾三月酒，岁时同饯五侯门。
羡君素书尝满案，含丹照白霞色烂。
余尝学道穷冥筌，梦中往往游仙山。
何当脱屣谢时去，壶中别有日月天。
俯仰人间易凋朽，钟峰五云在轩牖。
惜别愁窥玉女窗，归来笑把洪崖手。
隐居寺，隐居山，陶公炼液栖其间。
灵神闭气昔登攀，恬然但觉心绪闲。
数人不知几甲子，昨夜犹带冰霜颜。
我离虽则岁物改，如今了然失所在。
别君莫道不尽欢，悬知乐客遥相待。
石门流水遍桃花，我亦曾到秦人家。
不知何处得鸡豕，就中仍见繁桑麻。
翛然远与世事间，装鸾驾鹤又复远。
何必长从七贵游，劳生徒聚万金产。
挹君去，长相思，云游雨散从此辞。
欲知怅别心易苦，向暮春风杨柳丝。

「客中行」
兰陵美酒郁金香，玉碗盛来琥珀光。
但使主人能醉客，不知何处是他乡。

「太原早秋」
岁落众芳歇，时当大火流。
霜威出塞早，云色渡河秋。
梦绕边城月，心飞故国楼。
思归若汾水，无日不悠悠。

「奔亡道中五首」
苏武天山上，田横海岛边。
万重关塞断，何日是归年。
亭伯去安在，李陵降未归。
愁容变海色，短服改胡衣。
谈笑三军却，交游七贵疏。
仍留一只箭，未射鲁连书。
函谷如玉关，几时可生还。
洛阳为易水，嵩岳是燕山。
俗变羌胡语，人多沙塞颜。
申包惟恸哭，七日鬓毛斑。
淼淼望湖水，青青芦叶齐。
归心落何处，日没大江西。
歇马傍春草，欲行远道迷。
谁忍子规鸟，连声向我啼。

「郢门秋怀」
郢门一为客，巴月三成弦。
朔风正摇落，行子愁归旋。
杳杳山外日，茫茫江上天。
人迷洞庭水，雁度潇湘烟。
清旷谐宿好，缁磷及此年。
百龄何荡漾，万化相推迁。
空谒苍梧帝，徒寻溟海仙。
已闻蓬海浅，岂见三桃圆。
倚剑增浩叹，扪襟还自怜。
终当游五湖，濯足沧浪泉。

「至鸭栏驿上白马矶，赠裴侍御」
侧叠万古石，横为白马矶。
乱流若电转，举棹扬珠辉。
临驿卷缇幕，升常接绣衣。
情亲不避马，为我解霜威。

「荆门浮舟望蜀江」
春水月峡来，浮舟望安极。
正是桃花流，依然锦江色。
江色绿且明，茫茫与天平。
逶迤巴山尽，摇曳楚云行。
雪照聚沙雁，花飞出谷莺。
芳洲却已转，碧树森森迎。
流目浦烟夕，扬帆海月生。
江陵识遥火，应到渚宫城。

「上三峡」
巫山夹青天，巴水流若兹。
巴水忽可尽，青天无到时。
三朝上黄牛，三暮行太迟。
三朝又三暮，不觉鬓成丝。

「自巴东舟行经瞿唐峡，登巫山最高峰，晚还题壁」
江行几千里，海月十五圆。
始经瞿塘峡，遂步巫山巅。
巫山高不穷，巴国尽所历。
日边攀垂萝，霞外倚穹石。
飞步凌绝顶，极目无纤烟。
却顾失丹壑，仰观临青天。
青天若可扪，银汉去安在。
望云知苍梧，记水辨瀛海。
周游孤光晚，历览幽意多。
积雪照空谷，悲风鸣森柯。
归途行欲曛，佳趣尚未歇。
江寒早啼猿，松暝已吐月。
月色何悠悠，清猿响啾啾。
辞山不忍听，挥策还孤舟。

「早发白帝城」
朝辞白帝彩云间，千里江陵一日还。
两岸猿声啼不尽，轻舟已过万重山。

「秋下荆门」
霜落荆门江树空，布帆无恙挂秋风。
此行不为鲈鱼鲙，自爱名山入剡中。

「江行寄远」
刳木出吴楚，危槎百馀尺。
疾风吹片帆，日暮千里隔。
别时酒犹在，已为异乡客。
思君不可得，愁见江水碧。

「宿五松山下荀媪家」
我宿五松下，寂寥无所欢。
田家秋作苦，邻女夜舂寒。
跪进雕胡饭，月光明素盘。
令人惭漂母，三谢不能餐。

「下泾县陵阳溪至涩滩」
涩滩鸣嘈嘈，两山足猿猱。
白波若卷雪，侧足不容舠。
渔子与舟人，撑折万张篙。

「下陵阳沿高溪三门六剌滩」
三门横峻滩，六剌走波澜。
石惊虎伏起，水状龙萦盘。
何惭七里濑，使我欲垂竿。

「夜泊黄山，闻殷十四吴吟」
昨夜谁为吴会吟，风生万壑振空林。
龙惊不敢水中卧，猿啸时闻岩下音。
我宿黄山碧溪月，听之却罢松间琴。
朝来果是沧洲逸，酤酒醍盘饭霜栗。
半酣更发江海声，客愁顿向杯中失。

「宿鰕湖」
鸡鸣发黄山，暝投鰕湖宿。
白雨映寒山，森森似银竹。
提携采铅客，结荷水边沐。
半夜四天开，星河烂人目。
明晨大楼去，冈陇多屈伏。
当与持斧翁，前溪伐云木。

「西施」
西施越溪女，出自苎萝山。
秀色掩今古，荷花羞玉颜。
浣纱弄碧水，自与清波闲。
皓齿信难开，沉吟碧云间。
勾践徵绝艳，扬蛾入吴关。
提携馆娃宫，杳渺讵可攀。
一破夫差国，千秋竟不还。

「王右军」
右军本清真，潇洒出风尘。
山阴过羽客，爱此好鹅宾。
扫素写道经，笔精妙入神。
书罢笼鹅去，何曾别主人。

「上元夫人」
上元谁夫人，偏得王母娇。
嵯峨三角髻，馀发散垂腰。
裘披青毛锦，身著赤霜袍。
手提嬴女儿，闲与凤吹箫。
眉语两自笑，忽然随风飘。

「苏台览古」
旧苑荒台杨柳新，菱歌清唱不胜春。
只今惟有西江月，曾照吴王宫里人。

「越中览古」
越王勾践破吴归，义士还乡尽锦衣。
宫女如花满春殿，只今惟有鹧鸪飞。

「商山四皓」
白发四老人，昂藏南山侧。
偃卧松雪间，冥翳不可识。
云窗拂青霭，石壁横翠色。
龙虎方战争，于焉自休息。
秦人失金镜，汉祖升紫极。
阴虹浊太阳，前星遂沦匿。
一行佐明圣，倏起生羽翼。
功成身不居，舒卷在胸臆。
窅冥合元化，茫昧信难测。
飞声塞天衢，万古仰遗则。

「过四皓墓」
我行至商洛，幽独访神仙。
园绮复安在，云萝尚宛然。
荒凉千古迹，芜没四坟连。
伊昔炼金鼎，何年闭玉泉。
陇寒惟有月，松古渐无烟。
木魅风号去，山精雨啸旋。
紫芝高咏罢，青史旧名传。
今日并如此，哀哉信可怜。

「岘山怀古」
访古登岘首，凭高眺襄中。
天清远峰出，水落寒沙空。
弄珠见游女，醉酒怀山公。
感叹发秋兴，长松鸣夜风。

「苏武」
苏武在匈奴，十年持汉节。
白雁上林飞，空传一书札。
牧羊边地苦，落日归心绝。
渴饮月窟冰，饥餐天上雪。
东还沙塞远，北怆河梁别。
泣把李陵衣，相看泪成血。

「经下邳圯桥怀张子房」
子房未虎啸，破产不为家。
沧海得壮士，椎秦博浪沙。
报韩虽不成，天地皆振动。
潜匿游下邳，岂曰非智勇。
我来圯桥上，怀古钦英风。
惟见碧流水，曾无黄石公。
叹息此人去，萧条徐泗空。

「金陵三首」
晋家南渡日，此地旧长安。
地即帝王宅，山为龙虎盘。
金陵空壮观，天堑净波澜。
醉客回桡去，吴歌且自欢。
地拥金陵势，城回江水流。
当时百万户，夹道起朱楼。
亡国生春草，离宫没古丘。
空馀后湖月，波上对江州。
六代兴亡国，三杯为尔歌。
苑方秦地少，山似洛阳多。
古殿吴花草，深宫晋绮罗。
并随人事灭，东逝与沧波。

「秋夜板桥浦泛月独酌怀谢脁」
天上何所有，迢迢白玉绳。
斜低建章阙，耿耿对金陵。
汉水旧如练，霜江夜清澄。
长川泻落月，洲渚晓寒凝。
独酌板桥浦，古人谁可征。
玄晖难再得，洒酒气填膺。

「入彭蠡经松门观石镜，缅怀谢康乐题诗书游览之志」
谢公之彭蠡，因此游松门。
余方窥石镜，兼得穷江源。
将欲继风雅，岂徒清心魂。
前赏逾所见，后来道空存。
况属临泛美，而无洲渚喧。
漾水向东去，漳流直南奔。
空濛三川夕，回合千里昏。
青桂隐遥月，绿枫鸣愁猿。
水碧或可采，金精秘莫论。
吾将学仙去，冀与琴高言。

「庐江主人妇」
孔雀东飞何处栖，庐江小吏仲卿妻。
为客裁缝君自见，城乌独宿夜空啼。

「陪宋中丞武昌夜饮怀古」
清景南楼夜，风流在武昌。
庾公爱秋月，乘兴坐胡床。
龙笛吟寒水，天河落晓霜。
我心还不浅，怀古醉馀觞。

「望鹦鹉洲怀祢衡」
魏帝营八极，蚁观一祢衡。
黄祖斗筲人，杀之受恶名。
吴江赋鹦鹉，落笔超群英。
锵锵振金玉，句句欲飞鸣。
鸷鹗啄孤凤，千春伤我情。
五岳起方寸，隐然讵可平。
才高竟何施，寡识冒天刑。
至今芳洲上，兰蕙不忍生。

「宿巫山下」
昨夜巫山下，猿声梦里长。
桃花飞绿水，三月下瞿塘。
雨色风吹去，南行拂楚王。
高丘怀宋玉，访古一沾裳。

「金陵白杨十字巷」
白杨十字巷，北夹湖沟道。
不见吴时人，空生唐年草。
天地有反覆，宫城尽倾倒。
六帝馀古丘，樵苏泣遗老。

「谢公亭」
谢公离别处，风景每生愁。
客散青天月，山空碧水流。
池花春映日，窗竹夜鸣秋。
今古一相接，长歌怀旧游。

「纪南陵题五松山」
圣达有去就，潜光愚其德。
鱼与龙同池，龙去鱼不测。
当时版筑辈，岂知傅说情。
一朝和殷羹，光气为列星。
伊尹生空桑，捐庖佐皇极。
桐宫放太甲，摄政无愧色。
三年帝道明，委质终辅翼。
旷哉至人心，万古可为则。
时命或大缪，仲尼将奈何。
鸾凤忽覆巢，麒麟不来过。
龟山蔽鲁国，有斧且无柯。
归来归去来，宵济越洪波。

「夜泊牛渚怀古」
牛渚西江夜，青天无片云。
登舟望秋月，空忆谢将军。
余亦能高咏，斯人不可闻。
明朝挂帆席，枫叶落纷纷。

「姑孰十咏。姑孰溪」
爱此溪水闲，乘流兴无极。
漾楫怕鸥惊，垂竿待鱼食。
波翻晓霞影，岸叠春山色。
何处浣纱人，红颜未相识。

「姑孰十咏。丹阳湖」
湖与元气连，风波浩难止。
天外贾客归，云间片帆起。
龟游莲叶上，鸟宿芦花里。
少女棹归舟，歌声逐流水。

「姑孰十咏。谢公宅」
青山日将暝，寂寞谢公宅。
竹里无人声，池中虚月白。
荒庭衰草遍，废井苍苔积。
惟有清风闲，时时起泉石。

「姑孰十咏。陵歊台」
旷望登古台，台高极人目。
叠嶂列远空，杂花间平陆。
闲云入窗牖，野翠生松竹。
欲览碑上文，苔侵岂堪读。

「姑孰十咏。桓公井」
桓公名已古，废井曾未竭。
石甃冷苍苔，寒泉湛孤月。
秋来桐暂落，春至桃还发。
路远人罕窥，谁能见清彻。

「姑孰十咏。慈姥竹」
野竹攒石生，含烟映江岛。
翠色落波深，虚声带寒早。
龙吟曾未听，凤曲吹应好。
不学蒲柳凋，贞心尝自保。

「姑孰十咏。望夫山」
颙望临碧空，怨情感离别。
江草不知愁，岩花但争发。
云山万重隔，音信千里绝。
春去秋复来，相思几时歇。

「姑孰十咏。牛渚矶」
绝壁临巨川，连峰势相向。
乱石流洑间，回波自成浪。
但惊群木秀，莫测精灵状。
更听猿夜啼，忧心醉江上。

「姑孰十咏。灵墟山」
丁令辞世人，拂衣向仙路。
伏炼九丹成，方随五云去。
松萝蔽幽洞，桃杏深隐处。
不知曾化鹤，辽海归几度。

「姑孰十咏。天门山」
迥出江山上，双峰自相对。
岸映松色寒，石分浪花碎。
参差远天际，缥缈晴霞外。
落日舟去遥，回首沉青霭。

「与元丹丘方城寺谈玄作」
茫茫大梦中，惟我独先觉。
腾转风火来，假合作容貌。
灭除昏疑尽，领略入精要。
澄虑观此身，因得通寂照。
郎悟前后际，始知金仙妙。
幸逢禅居人，酌玉坐相召。
彼我俱若丧，云山岂殊调。
清风生虚空，明月见谈笑。
怡然青莲宫，永愿恣游眺。

「寻高凤石门山中元丹丘」
寻幽无前期，乘兴不觉远。
苍崖渺难涉，白日忽欲晚。
未穷三四山，已历千万转。
寂寂闻猿愁，行行见云收。
高松来好月，空谷宜清秋。
溪深古雪在，石断寒泉流。
峰峦秀中天，登眺不可尽。
丹丘遥相呼，顾我忽而哂。
遂造穷谷间，始知静者闲。
留欢达永夜，清晓方言还。

「安州般若寺水阁纳凉，喜遇薛员外乂」
翛然金园赏，远近含晴光。
楼台成海气，草木皆天香。
忽逢青云士，共解丹霞裳。
水退池上热，风生松下凉。
吞讨破万象，搴窥临众芳。
而我遗有漏，与君用无方。
心垢都已灭，永言题禅房。

「鲁中都东楼醉起作」
昨日东楼醉，还应倒接蓠。
阿谁扶上马，不省下楼时。

「对酒醉题屈突明府厅」
陶令八十日，长歌归去来。
故人建昌宰，借问几时回。
风落吴江雪，纷纷入酒杯。
山翁今已醉，舞袖为君开。

「月下独酌四首」
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月裴回，我舞影零乱。
醒时同交欢，醉后各分散。
永结无情游，相期邈云汉。
天若不爱酒，酒星不在天。
地若不爱酒，地应无酒泉。
天地既爱酒，爱酒不愧天。
已闻清比圣，复道浊如贤。
贤圣既已饮，何必求神仙。
三杯通大道，一斗合自然。
但得酒中趣，勿为醒者传。
三月咸阳城，千花昼如锦。
谁能春独愁，对此径须饮。
穷通与修短，造化夙所禀。
一樽齐死生，万事固难审。
醉后失天地，兀然就孤枕。
不知有吾身，此乐最为甚。
穷愁千万端，美酒三百杯。
愁多酒虽少，酒倾愁不来。
所以知酒圣，酒酣心自开。
辞粟卧首阳，屡空饥颜回。
当代不乐饮，虚名安用哉。
蟹螯即金液，糟丘是蓬莱。
且须饮美酒，乘月醉高台。

「春归终南山松龛旧隐」
我来南山阳，事事不异昔。
却寻溪中水，还望岩下石。
蔷薇缘东窗，女萝绕北壁。
别来能几日，草木长数尺。
且复命酒樽，独酌陶永夕。

「冬夜醉宿龙门，觉起言志」
醉来脱宝剑，旅憩高堂眠。
中夜忽惊觉，起立明灯前。
开轩聊直望，晓雪河冰壮。
哀哀歌苦寒，郁郁独惆怅。
傅说版筑臣，李斯鹰犬人。
欻起匡社稷，宁复长艰辛。
而我胡为者，叹息龙门下。
富贵未可期，殷忧向谁写。
去去泪满襟，举声梁甫吟。
青云当自致，何必求知音。

「寻山僧不遇作」
石径入丹壑，松门闭青苔。
闲阶有鸟迹，禅室无人开。
窥窗见白拂，挂壁生尘埃。
使我空叹息，欲去仍裴回。
香云遍山起，花雨从天来。
已有空乐好，况闻青猿哀。
了然绝世事，此地方悠哉。

「过汪氏别业二首」
游山谁可游，子明与浮丘。
叠岭碍河汉，连峰横斗牛。
汪生面北阜，池馆清且幽。
我来感意气，捶炰列珍羞。
扫石待归月，开池涨寒流。
酒酣益爽气，为乐不知秋。
畴昔未识君，知君好贤才。
随山起馆宇，凿石营池台。
星火五月中，景风从南来。
数枝石榴发，一丈荷花开。
恨不当此时，相过醉金罍。
我行值木落，月苦清猿哀。
永夜达五更，吴歈送琼杯。
酒酣欲起舞，四座歌相催。
日出远海明，轩车且裴回。
更游龙潭去，枕石拂莓苔。

「待酒不至」
玉壶系青丝，沽酒来何迟。
山花向我笑，正好衔杯时。
晚酌东窗下，流莺复在兹。
春风与醉客，今日乃相宜。

「独酌」
春草如有意，罗生玉堂阴。
东风吹愁来，白发坐相侵。
独酌劝孤影，闲歌面芳林。
长松尔何知，萧瑟为谁吟。
手舞石上月，膝横花间琴。
过此一壶外，悠悠非我心。

「友人会宿」
涤荡千古愁，留连百壶饮。
良宵宜清谈，皓月未能寝。
醉来卧空山，天地即衾枕。

「春日独酌二首」
东风扇淑气，水木荣春晖。
白日照绿草，落花散且飞。
孤云还空山，众鸟各已归。
彼物皆有托，吾生独无依。
对此石上月，长醉歌芳菲。
我有紫霞想，缅怀沧洲间。
思对一壶酒，澹然万事闲。
横琴倚高松，把酒望远山。
长空去鸟没，落日孤云还。
但恐光景晚，宿昔成秋颜。

「金陵江上遇蓬池隐者」
心爱名山游，身随名山远。
罗浮麻姑台，此去或未返。
遇君蓬池隐，就我石上饭。
空言不成欢，强笑惜日晚。
绿水向雁门，黄云蔽龙山。
叹息两客鸟，裴回吴越间。
共语一执手，留连夜将久。
解我紫绮裘，且换金陵酒。
酒来笑复歌，兴酣乐事多。
水影弄月色，清光奈愁何。
明晨挂帆席，离恨满沧波。

「月夜听卢子顺弹琴」
闲坐夜明月，幽人弹素琴。
忽闻悲风调，宛若寒松吟。
白雪乱纤手，绿水清虚心。
钟期久已没，世上无知音。

「清溪半夜闻笛」
羌笛梅花引，吴溪陇水情。
寒山秋浦月，肠断玉关声。

「日夕山中忽然有怀」
久卧青山云，遂为青山客。
山深云更好，赏弄终日夕。
月衔楼间峰，泉漱阶下石。
素心自此得，真趣非外惜。
鼯啼桂方秋，风灭籁归寂。
缅思洪崖术，欲往沧海隔。
云车来何迟，抚几空叹息。

「夏日山中」
懒摇白羽扇，裸体青林中。
脱巾挂石壁，露顶洒松风。

「山中与幽人对酌」
两人对酌山花开，一杯一杯复一杯。
我醉欲眠卿且去，明朝有意抱琴来。

「春日醉起言志」
处世若大梦，胡为劳其生。
所以终日醉，颓然卧前楹。
觉来盼庭前，一鸟花间鸣。
借问此何时，春风语流莺。
感之欲叹息，对酒还自倾。
浩歌待明月，曲尽已忘情。

「庐山东林寺夜怀」
我寻青莲宇，独往谢城阙。
霜清东林钟，水白虎溪月。
天香生虚空，天乐鸣不歇。
宴坐寂不动，大千入毫发。
湛然冥真心，旷劫断出没。

「寻雍尊师隐居」
群峭碧摩天，逍遥不记年。
拨云寻古道，倚石听流泉。
花暖青牛卧，松高白鹤眠。
语来江色暮，独自下寒烟。

「与史郎中钦听黄鹤楼上吹笛」
一为迁客去长沙，西望长安不见家。
黄鹤楼中吹玉笛，江城五月落梅花。

「对酒」
劝君莫拒杯，春风笑人来。
桃李如旧识，倾花向我开。
流莺啼碧树，明月窥金罍。
昨日朱颜子，今日白发催。
棘生石虎殿，鹿走姑苏台。
自古帝王宅，城阙闭黄埃。
君若不饮酒，昔人安在哉。

「醉题王汉阳厅」
我似鹧鸪鸟，南迁懒北飞。
时寻汉阳令，取醉月中归。

「嘲王历阳不肯饮酒」
地白风色寒，雪花大如手。
笑杀陶渊明，不饮杯中酒。
浪抚一张琴，虚栽五株柳。
空负头上巾，吾于尔何有。

「独坐敬亭山」
众鸟高飞尽，孤云独去闲。
相看两不厌，只有敬亭山。

「自遣」
对酒不觉暝，落花盈我衣。
醉起步溪月，鸟还人亦稀。

「访戴天山道士不遇」
犬吠水声中，桃花带雨浓。
树深时见鹿，溪午不闻钟。
野竹分青霭，飞泉挂碧峰。
无人知所去，愁倚两三松。

「秋日与张少府、楚城韦公藏书高斋作」
日下空庭暮，城荒古迹馀。
地形连海尽，天影落江虚。
旧赏人虽隔，新知乐未疏。
彩云思作赋，丹壁间藏书。
楂拥随流叶，萍开出水鱼。
夕来秋兴满，回首意何如。

「秋夜独坐怀故山」
小隐慕安石，远游学屈平。
天书访江海，云卧起咸京。
入侍瑶池宴，出陪玉辇行。
夸胡新赋作，谏猎短书成。
但奉紫霄顾，非邀青史名。
庄周空说剑，墨翟耻论兵。
拙薄遂疏绝，归闲事耦耕。
顾无苍生望，空爱紫芝荣。
寥落暝霞色，微茫旧壑情。
秋山绿萝月，今夕为谁明。

「忆崔郎中宗之游南阳遗吾孔子琴，抚之潸然感旧」
昔在南阳城，唯餐独山蕨。
忆与崔宗之，白水弄素月。
时过菊潭上，纵酒无休歇。
泛此黄金花，颓然清歌发。
一朝摧玉树，生死殊飘忽。
留我孔子琴，琴存人已殁。
谁传广陵散，但哭邙山骨。
泉户何时明，长扫狐兔窟。

「忆东山二首」
不向东山久，蔷薇几度花。
白云还自散，明月落谁家。
我今携谢妓，长啸绝人群。
欲报东山客，开关扫白云。

「望月有怀」
清泉映疏松，不知几千古。
寒月摇清波，流光入窗户。
对此空长吟，思君意何深。
无因见安道，兴尽愁人心。

「对酒忆贺监二首」
四明有狂客，风流贺季真。
长安一相见，呼我谪仙人。
昔好杯中物，翻为松下尘。
金龟换酒处，却忆泪沾巾。
狂客归四明，山阴道士迎。
敕赐镜湖水，为君台沼荣。
人亡馀故宅，空有荷花生。
念此杳如梦，凄然伤我情。

「重忆一首」
欲向江东去，定将谁举杯。
稽山无贺老，却棹酒船回。

「春滞沅湘有怀山中」
沅湘春色还，风暖烟草绿。
古之伤心人，于此肠断续。
予非怀沙客，但美采菱曲。
所愿归东山，寸心于此足。

「落日忆山中」
雨后烟景绿，晴天散馀霞。
东风随春归，发我枝上花。
花落时欲暮，见此令人嗟。
愿游名山去，学道飞丹砂。

「忆秋浦桃花旧游，时窜夜郎」
桃花春水生，白石今出没。
摇荡女萝枝，半摇青天月。
不知旧行径，初拳几枝蕨。
三载夜郎还，于兹炼金骨。

「越中秋怀」
越水绕碧山，周回数千里。
乃是天镜中，分明画相似。
爱此从冥搜，永怀临湍游。
一为沧波客，十见红蕖秋。
观涛壮天险，望海令人愁。
路遐迫西照，岁晚悲东流。
何必探禹穴，逝将归蓬丘。
不然五湖上，亦可乘扁舟。

「效古二首」
朝入天苑中，谒帝蓬莱宫。
青山映辇道，碧树摇苍空。
谬题金闺籍，得与银台通。
待诏奉明主，抽毫颂清风。
归时落日晚，躞蹀浮云骢。
人马本无意，飞驰自豪雄。
入门紫鸳鸯，金井双梧桐。
清歌弦古曲，美酒沽新丰。
快意且为乐，列筵坐群公。
光景不可留，生世如转蓬。
早达胜晚遇，羞比垂钓翁。
自古有秀色，西施与东邻。
蛾眉不可妒，况乃效其颦。
所以尹婕妤，羞见邢夫人。
低头不出气，塞默少精神。
寄语无盐子，如君何足珍。

「拟古十二首」
青天何历历，明星如白石。
黄姑与织女，相去不盈尺。
银河无鹊桥，非时将安适。
闺人理纨素，游子悲行役。
瓶冰知冬寒，霜露欺远客。
客似秋叶飞，飘飖不言归。
别后罗带长，愁宽去时衣。
乘月托宵梦，因之寄金徽。
高楼入青天，下有白玉堂。
明月看欲堕，当窗悬清光。
遥夜一美人，罗衣沾秋霜。
含情弄柔瑟，弹作陌上桑。
弦声何激烈，风卷绕飞梁。
行人皆踯躅，栖鸟起回翔。
但写妾意苦，莫辞此曲伤。
愿逢同心者，飞作紫鸳鸯。
长绳难系日，自古共悲辛。
黄金高北斗，不惜买阳春。
石火无留光，还如世中人。
即事已如梦，后来我谁身。
提壶莫辞贫，取酒会四邻。
仙人殊恍惚，未若醉中真。
清都绿玉树，灼烁瑶台春。
攀花弄秀色，远赠天仙人。
香风送紫蕊，直到扶桑津。
取掇世上艳，所贵心之珍。
相思传一笑，聊欲示情亲。
今日风日好，明日恐不如。
春风笑于人，何乃愁自居。
吹箫舞彩凤，酌醴鲙神鱼。
千金买一醉，取乐不求馀。
达士遗天地，东门有二疏。
愚夫同瓦石，有才知卷舒。
无事坐悲苦，块然涸辙鱼。
运速天地闭，胡风结飞霜。
百草死冬月，六龙颓西荒。
太白出东方，彗星扬精光。
鸳鸯非越鸟，何为眷南翔。
惟昔鹰将犬，今为侯与王。
得水成蛟龙，争池夺凤凰。
北斗不酌酒，南箕空簸扬。
世路今太行，回车竟何托。
万族皆凋枯，遂无少可乐。
旷野多白骨，幽魂共销铄。
荣贵当及时，春华宜照灼。
人非昆山玉，安得长璀错。
身没期不朽，荣名在麟阁。
月色不可扫，客愁不可道。
玉露生秋衣，流萤飞百草。
日月终销毁，天地同枯槁。
蟪蛄啼青松，安见此树老。
金丹宁误俗，昧者难精讨。
尔非千岁翁，多恨去世早。
饮酒入玉壶，藏身以为宝。
生者为过客，死者为归人。
天地一逆旅，同悲万古尘。
月兔空捣药，扶桑已成薪。
白骨寂无言，青松岂知春。
前后更叹息，浮荣安足珍。
仙人骑彩凤，昨下阆风岑。
海水三清浅，桃源一见寻。
遗我绿玉杯，兼之紫琼琴。
杯以倾美酒，琴以闲素心。
二物非世有，何论珠与金。
琴弹松里风，杯劝天上月。
风月长相知，世人何倏忽。
涉江弄秋水，爱此荷花鲜。
攀荷弄其珠，荡漾不成圆。
佳人彩云里，欲赠隔远天。
相思无由见，怅望凉风前。
去去复去去，辞君还忆君。
汉水既殊流，楚山亦此分。
人生难称意，岂得长为群。
越燕喜海日，燕鸿思朔云。
别久容华晚，琅玕不能饭。
日落知天昏，梦长觉道远。
望夫登高山，化石竟不返。

「感兴六首」
瑶姬天帝女，精彩化朝云。
宛转入宵梦，无心向楚君。
锦衾抱秋月，绮席空兰芬。
茫昧竟谁测，虚传宋玉文。
洛浦有宓妃，飘飖雪争飞。
轻云拂素月，了可见清辉。
解珮欲西去，含情讵相违。
香尘动罗袜，绿水不沾衣。
陈王徒作赋，神女岂同归。
好色伤大雅，多为世所讥。
裂素持作书，将寄万里怀。
眷眷待远信，竟岁无人来。
征鸿务随阳，又不为我栖。
委之在深箧，蠹鱼坏其题。
何如投水中，流落他人开。
不惜他人开，但恐生是非。
十五游神仙，仙游未曾歇。
吹笙坐松风，泛瑟窥海月。
西山玉童子，使我炼金骨。
欲逐黄鹤飞，相呼向蓬阙。
西国有美女，结楼青云端。
蛾眉艳晓月，一笑倾城欢。
高节不可夺，炯心如凝丹。
常恐彩色晚，不为人所观。
安得配君子，共乘双飞鸾。
嘉谷隐丰草，草深苗且稀。
农夫既不异，孤穗将安归。
常恐委畴陇，忽与秋蓬飞。
乌得荐宗庙，为君生光辉。

「寓言三首」
周公负斧扆，成王何夔夔。
武王昔不豫，剪爪投河湄。
贤圣遇谗慝，不免人君疑。
天风拔大木，禾黍咸伤萎。
管蔡扇苍蝇，公赋鸱鸮诗。
金縢若不启，忠信谁明之。
摇裔双彩凤，婉娈三青禽。
往还瑶台里，鸣舞玉山岑。
以欢秦娥意，复得王母心。
区区精卫鸟，衔木空哀吟。
长安春色归，先入青门道。
绿杨不自持，从风欲倾倒。
海燕还秦宫，双飞入帘栊。
相思不相见，托梦辽城东。

「秋夕旅怀」
凉风度秋海，吹我乡思飞。
连山去无际，流水何时归。
目极浮云色，心断明月晖。
芳草歇柔艳，白露催寒衣。
梦长银汉落，觉罢天星稀。
含悲想旧国，泣下谁能挥。

「感遇四首」
吾爱王子晋，得道伊洛滨。
金骨既不毁，玉颜长自春。
可怜浮丘公，猗靡与情亲。
举首白日间，分明谢时人。
二仙去已远，梦想空殷勤。
可叹东篱菊，茎疏叶且微。
虽言异兰蕙，亦自有芳菲。
未泛盈樽酒，徒沾清露辉。
当荣君不采，飘落欲何依。
昔余闻姮娥，窃药驻云发。
不自娇玉颜，方希炼金骨。
飞去身莫返，含笑坐明月。
紫宫夸蛾眉，随手会凋歇。
宋玉事楚王，立身本高洁。
巫山赋彩云，郢路歌白雪。
举国莫能和，巴人皆卷舌。
一感登徒言，恩情遂中绝。

「翰林读书言怀，呈集贤诸学士」
晨趋紫禁中，夕待金门诏。
观书散遗帙，探古穷至妙。
片言苟会心，掩卷忽而笑。
青蝇易相点，白雪难同调。
本是疏散人，屡贻褊促诮。
云天属清朗，林壑忆游眺。
或时清风来，闲倚栏下啸。
严光桐庐溪，谢客临海峤。
功成谢人间，从此一投钓。

「寻阳紫极宫感秋作」
何处闻秋声，翛翛北窗竹。
回薄万古心，揽之不盈掬。
静坐观众妙，浩然媚幽独。
白云南山来，就我檐下宿。
懒从唐生决，羞访季主卜。
四十九年非，一往不可复。
野情转萧洒，世道有翻覆。
陶令归去来，田家酒应熟。

「江上秋怀」
餐霞卧旧壑，散发谢远游。
山蝉号枯桑，始复知天秋。
朔雁别海裔，越燕辞江楼。
飒飒风卷沙，茫茫雾萦洲。
黄云结暮色，白水扬寒流。
恻怆心自悲，潺湲泪难收。
蘅兰方萧瑟，长叹令人愁。

「秋夕书怀」
北风吹海雁，南渡落寒声。
感此潇湘客，凄其流浪情。
海怀结沧洲，霞想游赤城。
始探蓬壶事，旋觉天地轻。
澹然吟高秋，闲卧瞻太清。
萝月掩空幕，松霜结前楹。
灭见息群动，猎微穷至精。
桃花有源水，可以保吾生。

「避地司空原言怀」
南风昔不竞，豪圣思经纶。
刘琨与祖逖，起舞鸡鸣晨。
虽有匡济心，终为乐祸人。
我则异于是，潜光皖水滨。
卜筑司空原，北将天柱邻。
雪霁万里月，云开九江春。
俟乎泰阶平，然后托微身。
倾家事金鼎，年貌可长新。
所愿得此道，终然保清真。
弄景奔日驭，攀星戏河津。
一随王乔去，长年玉天宾。

「上崔相百忧章」
共公赫怒，天维中摧。
鲲鲸喷荡，扬涛起雷。
鱼龙陷人，成此祸胎。
火焚昆山，玉石相硾。
仰希霖雨，洒宝炎煨。
箭发石开，戈挥日回。
邹衍恸哭，燕霜飒来，微诚不感。
犹絷夏台。
苍鹰搏攫，丹棘崔嵬。
豪圣凋枯，王风伤哀。
斯文未丧，东岳岂颓。
穆逃楚难，邹脱吴灾。
见机苦迟，二公所咍。
骥不骤进，麟何来哉。
星离一门，草掷二孩。
万愤结习，忧从中催。
金瑟玉壶，尽为愁媒。
举酒太息，泣血盈杯。
台星再朗，天网重恢。
屈法申恩，弃瑕取材。
冶长非罪，尼父无猜。
覆盆倘举，应照寒灰。

「万愤词投魏郎中」
海水渤潏，人罹鲸鲵。
蓊胡沙而四塞，始滔天于燕齐。
何六龙之浩荡，迁白日于秦西。
九土星分，嗷嗷栖栖。
南冠君子，呼天而啼。
恋高堂而掩泣，泪血地而成泥。
狱户春而不草，独幽怨而沉迷。
兄九江兮弟三峡，悲羽化之难齐。
穆陵关北愁爱子，豫章天南隔老妻。
一门骨肉散百草，遇难不复相提携。
树榛拔桂，囚鸾宠鸡。
舜昔授禹，伯成耕犁。
德自此衰，吾将安栖。
好我者恤我，不好我者何忍临危而相挤。
子胥鸱夷，彭越醢醯。
自古豪烈，胡为此繄。
苍苍之天，高乎视低。
如其听卑，脱我牢狴。
傥辨美玉，君收白珪。

「荆州贼平，临洞庭言怀作」
修蛇横洞庭，吞象临江岛。
积骨成巴陵，遗言闻楚老。
水穷三苗国，地窄三湘道。
岁晏天峥嵘，时危人枯槁。
思归阴丧乱，去国伤怀抱。
郢路方丘墟，章华亦倾倒。
风悲猿啸苦，木落鸿飞早。
日隐西赤沙，月明东城草。
关河望已绝，氛雾行当扫。
长叫天可闻，吾将问苍昊。

「览镜书怀」
得道无古今，失道还衰老。
自笑镜中人，白发如霜草。
扪心空叹息，问影何枯槁。
桃李竟何言，终成南山皓。

「田园言怀」
贾谊三年谪，班超万里侯。
何如牵白犊，饮水对清流。

「江南春怀」
青春几何时，黄鸟鸣不歇。
天涯失乡路，江外老华发。
心飞秦塞云，影滞楚关月。
身世殊烂漫，田园久芜没。
岁晏何所从，长歌谢金阙。

「听蜀僧濬弹琴」
蜀僧抱绿绮，西下峨眉峰。
为我一挥手，如听万壑松。
客心洗流水，馀响入霜钟。
不觉碧山暮，秋云暗几重。

「鲁东门观刈蒲」
鲁国寒事早，初霜刈渚蒲。
挥镰若转月，拂水生连珠。
此草最可珍，何必贵龙须。
织作玉床席，欣承清夜娱。
罗衣能再拂，不畏素尘芜。

「咏邻女东窗海石榴」
鲁女东窗下，海榴世所稀。
珊瑚映绿水，未足比光辉。
清香随风发，落日好鸟归。
愿为东南枝，低举拂罗衣。
无由共攀折，引领望金扉。

「南轩松」
南轩有孤松，柯叶自绵幂。
清风无闲时，潇洒终日夕。
阴生古苔绿，色染秋烟碧。
何当凌云霄，直上数千尺。

「咏山樽二首」
蟠木不雕饰，且将斤斧疏。
樽成山岳势，材是栋梁馀。
外与金罍并，中涵玉醴虚。
惭君垂拂拭，遂忝玳筵居。
拥肿寒山木，嵌空成酒樽。
愧无江海量，偃蹇在君门。

「初出金门，寻王侍御不遇，咏壁上鹦鹉」
落羽辞金殿，孤鸣咤绣衣。
能言终见弃，还向陇西飞。

「紫藤树」
紫藤挂云木，花蔓宜阳春。
密叶隐歌鸟，香风留美人。

「观放白鹰二首」
八月边风高，胡鹰白锦毛。
孤飞一片雪，百里见秋毫。
寒冬十二月，苍鹰八九毛。
寄言燕雀莫相啅，自有云霄万里高。

「观博平王志安少府山水粉图」
粉壁为空天，丹青状江海。
游云不知归，日见白鸥在。
博平真人王志安，沉吟至此愿挂冠。
松溪石磴带秋色，愁客思归坐晓寒。

「题雍丘崔明府丹灶」
美人为政本忘机，服药求仙事不违。
叶县已泥丹灶毕，瀛洲当伴赤松归。
先师有诀神将助，大圣无心火自飞。
九转但能生羽翼，双凫忽去定何依。

「观元丹丘坐巫山屏风」
昔游三峡见巫山，见画巫山宛相似。
疑是天边十二峰，飞入君家彩屏里。
寒松萧瑟如有声，阳台微茫如有情。
锦衾瑶席何寂寂，楚王神女徒盈盈。
高咫尺，如千里，翠屏丹崖灿如绮。
苍苍远树围荆门，历历行舟泛巴水。
水石潺湲万壑分，烟光草色俱氛氲。
溪花笑日何年发，江客听猿几岁闻。
使人对此心缅邈，疑入嵩丘梦彩云。

「求崔山人百丈崖瀑布图」
百丈素崖裂，四山丹壁开。
龙潭中喷射，昼夜生风雷。
但见瀑泉落，如潈云汉来。
闻君写真图，岛屿备萦回。
石黛刷幽草，曾青泽古苔。
幽缄倘相传，何必向天台。

「见野草中有曰白头翁者」
醉入田家去，行歌荒野中。
如何青草里，亦有白头翁。
折取对明镜，宛将衰鬓同。
微芳似相诮，留恨向东风。

「流夜郎题葵叶」
惭君能卫足，叹我远移根。
白日如分照，还归守故园。

「茔禅师房观山海图」
真僧闭精宇，灭迹含达观。
列嶂图云山，攒峰入霄汉。
丹崖森在目，清昼疑卷幔。
蓬壶来轩窗，瀛海入几案。
烟涛争喷薄，岛屿相凌乱。
征帆飘空中，瀑水洒天半。
峥嵘若可陟，想像徒盈叹。
杳与真心冥，遂谐静者玩。
如登赤城里，揭步沧洲畔。
即事能娱人，从兹得消散。

「白鹭鹚」
白鹭下秋水，孤飞如坠霜。
心闲且未去，独立沙洲傍。

「咏槿」
园花笑芳年，池草艳春色。
犹不如槿花，婵娟玉阶侧。
芬荣何夭促，零落在瞬息。
岂若琼树枝，终岁长翕赩。

「咏桂」
世人种桃李，皆在金张门。
攀折争捷径，及此春风暄。
一朝天霜下，荣耀难久存。
安知南山桂，绿叶垂芳根。
清阴亦可托，何惜树君园。

「白胡桃」
红罗袖里分明见，白玉盘中看却无。
疑是老僧休念诵，腕前推下水晶珠。

「巫山枕障」
巫山枕障画高丘，白帝城边树色秋。
朝云夜入无行处，巴水横天更不流。

「南奔书怀」
遥夜何漫漫，空歌白石烂。
甯戚未匡齐，陈平终佐汉。
欃枪扫河洛，直割鸿沟半。
历数方未迁，云雷屡多难。
天人秉旄钺，虎竹光藩翰。
侍笔黄金台，传觞青玉案。
不因秋风起，自有思归叹。
主将动谗疑，王师忽离叛。
自来白沙上，鼓噪丹阳岸。
宾御如浮云，从风各消散。
舟中指可掬，城上骸争爨。
草草出近关，行行昧前算。
南奔剧星火，北寇无涯畔。
顾乏七宝鞭，留连道傍玩。
太白夜食昴，长虹日中贯。
秦赵兴天兵，茫茫九州乱。
感遇明主恩，颇高祖逖言。
过江誓流水，志在清中原。
拔剑击前柱，悲歌难重论。

「题随州紫阳先生壁」
神农好长生，风俗久已成。
复闻紫阳客，早署丹台名。
喘息餐妙气，步虚吟真声。
道与古仙合，心将元化并。
楼疑出蓬海，鹤似飞玉京。
松雪窗外晓，池水阶下明。
忽耽笙歌乐，颇失轩冕情。
终愿惠金液，提携凌太清。

「题元丹丘山居」
故人栖东山，自爱丘壑美。
青春卧空林，白日犹不起。
松风清襟袖，石潭洗心耳。
羡君无纷喧，高枕碧霞里。

「题元丹丘颍阳山居」
仙游渡颍水，访隐同元君。
忽遗苍生望，独与洪崖群。
卜地初晦迹，兴言且成文。
却顾北山断，前瞻南岭分。
遥通汝海月，不隔嵩丘云。
之子合逸趣，而我钦清芬。
举迹倚松石，谈笑迷朝曛。
益愿狎青鸟，拂衣栖江濆。

「题瓜州新河，饯族叔舍人贲」
齐公凿新河，万古流不绝。
丰功利生人，天地同朽灭。
两桥对双阁，芳树有行列。
爱此如甘棠，谁云敢攀折。
吴关倚此固，天险自兹设。
海水落斗门，湖平见沙汭。
我行送季父，弭棹徒流悦。
杨花满江来，疑是龙山雪。
惜此林下兴，怆为山阳别。
瞻望清路尘，归来空寂灭。

「洗脚亭」
白道向姑熟，洪亭临道傍。
前有昔时井，下有五丈床。
樵女洗素足，行人歇金装。
西望白鹭洲，芦花似朝霜。
送君此时去，回首泪成行。

「劳劳亭」
天下伤心处，劳劳送客亭。
春风知别苦，不遣柳条青。

「题金陵王处士水亭」
王子耽玄言，贤豪多在门。
好鹅寻道士，爱竹啸名园。
树色老荒苑，池光荡华轩。
此堂见明月，更忆陆平原。
扫拭青玉簟，为余置金尊。
醉罢欲归去，花枝宿鸟喧。
何时复来此，再得洗嚣烦。

「题嵩山逸人元丹丘山居」
家本紫云山，道风未沦落。
沉怀丹丘志，冲赏归寂寞。
朅来游闽荒，扪涉穷禹凿。
夤缘泛潮海，偃蹇陟庐霍。
凭雷蹑天窗，弄影憩霞阁。
且欣登眺美，颇惬隐沦诺。
三山旷幽期，四岳聊所托。
故人契嵩颍，高义炳丹雘。
灭迹遗纷嚣，终言本峰壑。
自矜林湍好，不羡朝市乐。
偶与真意并，顿觉世情薄。
尔能折芳桂，吾亦采兰若。
拙妻好乘鸾，娇女爱飞鹤。
提携访神仙，从此炼金药。

「题江夏修静寺」
我家北海宅，作寺南江滨。
空庭无玉树，高殿坐幽人。
书带留青草，琴堂幂素尘。
平生种桃李，寂灭不成春。

「题宛溪馆」
吾怜宛溪好，百尺照心明。
何谢新安水，千寻见底清。
白沙留月色，绿竹助秋声。
却笑严湍上，于今独擅名。

「题东谿公幽居」
杜陵贤人清且廉，东谿卜筑岁将淹。
宅近青山同谢脁，门垂碧柳似陶潜。
好鸟迎春歌后院，飞花送酒舞前檐。
客到但知留一醉，盘中只有水晶盐。

「嘲鲁儒」
鲁叟谈五经，白发死章句。
问以经济策，茫如坠烟雾。
足著远游履，首戴方山巾。
缓步从直道，未行先起尘。
秦家丞相府，不重褒衣人。
君非叔孙通，与我本殊伦。
时事且未达，归耕汶水滨。

「惧谗」
二桃杀三士，讵假剑如霜。
众女妒蛾眉，双花竞春芳。
魏姝信郑袖，掩袂对怀王。
一惑巧言子，朱颜成死伤。
行将泣团扇，戚戚愁人肠。

「观猎」
太守耀清威，乘闲弄晚晖。
江沙横猎骑，山火绕行围。
箭逐云鸿落，鹰随月兔飞。
不知白日暮，欢赏夜方归。

「观胡人吹笛」
胡人吹玉笛，一半是秦声。
十月吴山晓，梅花落敬亭。
愁闻出塞曲，泪满逐臣缨。
却望长安道，空怀恋主情。

「军行」
骝马新跨白玉鞍，战罢沙场月色寒。
城头铁鼓声犹震，匣里金刀血未干。

「从军行」
百战沙场碎铁衣，城南已合数重围。
突营射杀呼延将，独领残兵千骑归。

「平虏将军妻」
平虏将军妇，入门二十年。
君心自有悦，妾宠岂能专。
出解床前帐，行吟道上篇。
古人不唾井，莫忘昔缠绵。

「春夜洛城闻笛」
谁家玉笛暗飞声，散入春风满洛城。
此夜曲中闻折柳，何人不起故园情。

「嵩山采菖蒲者」
神仙多古貌，双耳下垂肩。
嵩岳逢汉武，疑是九疑仙。
我来采菖蒲，服食可延年。
言终忽不见，灭影入云烟。
喻帝竟莫悟，终归茂陵田。

「金陵听韩侍御吹笛」
韩公吹玉笛，倜傥流英音。
风吹绕钟山，万壑皆龙吟。
王子停凤管，师襄掩瑶琴。
馀韵度江去，天涯安可寻。

「流夜郎闻酺不预」
北阙圣人歌太康，南冠君子窜遐荒。
汉酺闻奏钧天乐，愿得风吹到夜郎。

「放后遇恩不沾」
天作云与雷，霈然德泽开。
东风日本至，白雉越裳来。
独弃长沙国，三年未许回。
何时入宣室，更问洛阳才。

「宣城见杜鹃花」
蜀国曾闻子规鸟，宣城还见杜鹃花。
一叫一回肠一断，三春三月忆三巴。

「白田马上闻莺」
黄鹂啄紫椹，五月鸣桑枝。
我行不记日，误作阳春时。
蚕老客未归，白田已缫丝。
驱马又前去，扪心空自悲。

「三五七言」
秋风清，秋月明。
落叶聚还散，寒鸦栖复惊。
相思相见知何日，此时此夜难为情。

「杂诗」
白日与明月，昼夜尚不闲。
况尔悠悠人，安得久世间。
传闻海水上，乃有蓬莱山。
玉树生绿叶，灵仙每登攀。
一食驻玄发，再食留红颜。
吾欲从此去，去之无时还。

「寄远十一首」
三鸟别王母，衔书来见过。
肠断若剪弦，其如愁思何。
遥知玉窗里，纤手弄云和。
奏曲有深意，青松交女萝。
写水山井中，同泉岂殊波。
秦心与楚恨，皎皎为谁多。
青楼何所在，乃在碧云中。
宝镜挂秋水，罗衣轻春风。
新妆坐落日，怅望金屏空。
念此送短书，愿因双飞鸿。
本作一行书，殷勤道相忆。
一行复一行，满纸情何极。
瑶台有黄鹤，为报青楼人。
朱颜凋落尽，白发一何新。
自知未应还，离居经三春。
桃李今若为，当窗发光彩。
莫使香风飘，留与红芳待。
玉箸落春镜，坐愁湖阳水。
闻与阴丽华，风烟接邻里。
青春已复过，白日忽相催。
但恐荷花晚，令人意已摧。
相思不惜梦，日夜向阳台。
远忆巫山阳，花明绿江暖。
踌躇未得往，泪向南云满。
春风复无情，吹我梦魂断。
不见眼中人，天长音信短。
阳台隔楚水，春草生黄河。
相思无日夜，浩荡若流波。
流波向海去，欲见终无因。
遥将一点泪，远寄如花人。
妾在舂陵东，君居汉江岛。
一日望花光，往来成白道。
一为云雨别，此地生秋草。
秋草秋蛾飞，相思愁落晖。
何由一相见，灭烛解罗衣。
忆昨东园桃李红碧枝，与君此时初别离。
金瓶落井无消息，令人行叹复坐思。
坐思行叹成楚越，春风玉颜畏销歇。
碧窗纷纷下落花，青楼寂寂空明月。
两不见，但相思。
空留锦字表心素，至今缄愁不忍窥。
长短春草绿，缘阶如有情。
卷施心独苦，抽却死还生。
睹物知妾意，希君种后庭。
闲时当采掇，念此莫相轻。
鲁缟如玉霜，笔题月氏书。
寄书白鹦鹉，西海慰离居。
行数虽不多，字字有委曲。
天末如见之，开缄泪相续。
泪尽恨转深，千里同此心。
相思千万里，一书值千金。
爱君芙蓉婵娟之艳色，色可餐兮难再得。
怜君冰玉清迥之明心，情不极兮意已深。
朝共琅玕之绮食，夜同鸳鸯之锦衾。
恩情婉娈忽为别，使人莫错乱愁心。
乱愁心，涕如雪。
寒灯厌梦魂欲绝，觉来相思生白发。
盈盈汉水若可越，可惜凌波步罗袜。
美人美人兮归去来，莫作朝云暮雨兮飞阳台。

「长信宫」
月皎昭阳殿，霜清长信宫。
天行乘玉辇，飞燕与君同。
别有欢娱处，承恩乐未穷。
谁怜团扇妾，独坐怨秋风。

「长门怨二首」
天回北斗挂西楼，金屋无人萤火流。
月光欲到长门殿，别作深宫一段愁。
桂殿长愁不记春，黄金四屋起秋尘。
夜悬明镜青天上，独照长门宫里人。

「春怨」
白马金羁辽海东，罗帷绣被卧春风。
落月低轩窥烛尽，飞花入户笑床空。

「代赠远」
妾本洛阳人，狂夫幽燕客。
渴饮易水波，由来多感激。
胡马西北驰，香騣摇绿丝。
鸣鞭从此去，逐虏荡边陲。
昔去有好言，不言久离别。
燕支多美女，走马轻风雪。
见此不记人，恩情云雨绝。
啼流玉箸尽，坐恨金闺切。
织锦作短书，肠随回文结。
相思欲有寄，恐君不见察。
焚之扬其灰，手迹自此灭。

「陌上赠美人」
骏马骄行踏落花，垂鞭直拂五云车。
美人一笑褰珠箔，遥指红楼是妾家。

「闺情」
流水去绝国，浮云辞故关。
水或恋前浦，云犹归旧山。
恨君流沙去，弃妾渔阳间。
玉箸夜垂流，双双落朱颜。
黄鸟坐相悲，绿杨谁更攀。
织锦心草草，挑灯泪斑斑。
窥镜不自识，况乃狂夫还。

「代别情人」
清水本不动，桃花发岸傍。
桃花弄水色，波荡摇春光。
我悦子容艳，子倾我文章。
风吹绿琴去，曲度紫鸳鸯。
昔作一水鱼，今成两枝鸟。
哀哀长鸡鸣，夜夜达五晓。
起折相思树，归赠知寸心。
覆水不可收，行云难重寻。
天涯有度鸟，莫绝瑶华音。

「代秋情」
几日相别离，门前生穞葵。
寒蝉聒梧桐，日夕长鸣悲。
白露湿萤火，清霜凌兔丝。
空掩紫罗袂，长啼无尽时。

「对酒」
蒲萄酒，金叵罗，吴姬十五细马驮。
青黛画眉红锦靴，道字不正娇唱歌。
玳瑁筵中怀里醉，芙蓉帐底奈君何。

「怨情」
新人如花虽可宠，故人似玉由来重。
花性飘扬不自持，玉心皎洁终不移。
故人昔新今尚故，还见新人有故时。
请看陈后黄金屋，寂寂珠帘生网丝。

「湖边采莲妇」
小姑织白纻，未解将人语。
大嫂采芙蓉，溪湖千万重。
长兄行不在，莫使外人逢。
愿学秋胡妇，贞心比古松。

「怨情」
美人卷珠帘，深坐颦蛾眉。
但见泪痕湿，不知心恨谁。

「代寄情，楚词体」
君不来兮，徒蓄怨积思而孤吟。
云阳一去已远，隔巫山绿水之沉沉。
留馀香兮染绣被，夜欲寝兮愁人心。
朝驰余马于青楼，怳若空而夷犹。
浮云深兮不得语，却惆怅而怀忧。
使青鸟兮衔书，恨独宿兮伤离居。
何无情而雨绝，梦虽往而交疏。
横流涕而长嗟，折芳洲之瑶华。
送飞鸟以极目，怨夕阳之西斜。
愿为连根同死之秋草，不作飞空之落花。

「学古思边」
衔悲上陇首，肠断不见君。
流水若有情，幽哀从此分。
苍茫愁边色，惆怅落日曛。
山外接远天，天际复有云。
白雁从中来，飞鸣苦难闻。
足系一书札，寄言难离群。
离群心断绝，十见花成雪。
胡地无春晖，征人行不归。
相思杳如梦，珠泪湿罗衣。

「思边」
去年何时君别妾，南园绿草飞蝴蝶。
今岁何时妾忆君，西山白雪暗晴云。
玉关去此三千里，欲寄音书那可闻。

「口号吴王美人半醉」
风动荷花水殿香，姑苏台上宴吴王。
西施醉舞娇无力，笑倚东窗白玉床。

「代美人愁镜二首」
明明金鹊镜，了了玉台前。
拂拭交冰月，光辉何清圆。
红颜老昨日，白发多去年。
铅粉坐相误，照来空凄然。
美人赠此盘龙之宝镜，烛我金缕之罗衣。
时将红袖拂明月，为惜普照之馀晖。
影中金鹊飞不灭，台下青鸾思独绝。
稿砧一别若箭弦，去有日，来无年。
狂风吹却妾心断，玉箸并堕菱花前。

「赠段七娘」
罗袜凌波生网尘，那能得计访情亲。
千杯绿酒何辞醉，一面红妆恼杀人。

「别内赴征三首」
王命三征去未还，明朝离别出吴关。
白玉高楼看不见，相思须上望夫山。
出门妻子强牵衣，问我西行几日归。
归时倘佩黄金印，莫学苏秦不下机。
翡翠为楼金作梯，谁人独宿倚门啼。
夜坐寒灯连晓月，行行泪尽楚关西。

「秋浦寄内」
我今寻阳去，辞家千里馀。
结荷倦水宿，却寄大雷书。
虽不同辛苦，怆离各自居。
我自入秋浦，三年北信疏。
红颜愁落尽，白发不能除。
有客自梁苑，手携五色鱼。
开鱼得锦字，归问我何如。
江山虽道阻，意合不为殊。

「自代内赠」
宝刀截流水，无有断绝时。
妾意逐君行，缠绵亦如之。
别来门前草，秋巷春转碧。
扫尽更还生，萋萋满行迹。
鸣凤始相得，雄惊雌各飞。
游云落何山，一往不见归。
估客发大楼，知君在秋浦。
梁苑空锦衾，阳台梦行雨。
妾家三作相，失势去西秦。
犹有旧歌管，凄清闻四邻。
曲度入紫云，啼无眼中人。
妾似井底桃，开花向谁笑。
君如天上月，不肯一回照。
窥镜不自识，别多憔悴深。
安得秦吉了，为人道寸心。

「秋浦感主人归燕寄内」
霜凋楚关木，始知杀气严。
寥寥金天廓，婉婉绿红潜。
胡燕别主人，双双语前檐。
三飞四回顾，欲去复相瞻。
岂不恋华屋，终然谢珠帘。
我不及此鸟，远行岁已淹。
寄书道中叹，泪下不能缄。

「送内寻庐山女道士李腾空二首」
君寻腾空子，应到碧山家。
水舂云母碓，风扫石楠花。
若爱幽居好，相邀弄紫霞。
多君相门女，学道爱神仙。
素手掬青霭，罗衣曳紫烟。
一往屏风叠，乘鸾著玉鞭。

「赠内」
三百六十日，日日醉如泥。
虽为李白妇，何异太常妻。

「在浔阳非所寄内」
闻难知恸哭，行啼入府中。
多君同蔡琰，流泪请曹公。
知登吴章岭，昔与死无分。
崎岖行石道，外折入青云。
相见若悲叹，哀声那可闻。

「南流夜郎寄内」
夜郎天外怨离居，明月楼中音信疏。
北雁春归看欲尽，南来不得豫章书。

「越女词五首」
长干吴儿女，眉目艳新月。
屐上足如霜，不著鸦头袜。
吴儿多白皙，好为荡舟剧。
卖眼掷春心，折花调行客。
耶溪采莲女，见客棹歌回。
笑入荷花去，佯羞不出来。
东阳素足女，会稽素舸郎。
相看月未堕，白地断肝肠。
镜湖水如月，耶溪女似雪。
新妆荡新波，光景两奇绝。

「浣纱石上女」
玉面耶溪女，青娥红粉妆。
一双金齿屐，两足白如霜。

「示金陵子」
金陵城东谁家子，窃听琴声碧窗里。
落花一片天上来，随人直渡西江水。
楚歌吴语娇不成，似能未能最有情。
谢公正要东山妓，携手林泉处处行。

「出妓金陵子呈卢六四首」
安石东山三十春，傲然携妓出风尘。
楼中见我金陵子，何似阳台云雨人。
南国新丰酒，东山小妓歌。
对君君不乐，花月奈愁何。
东道烟霞主，西江诗酒筵。
相逢不觉醉，日堕历阳川。
小妓金陵歌楚声，家僮丹砂学凤鸣。
我亦为君饮清酒，君心不肯向人倾。

「巴女词」
巴水急如箭，巴船去若飞。
十月三千里，郎行几岁归。

「哭晁卿衡」
日本晁卿辞帝都，征帆一片绕蓬壶。
明月不归沉碧海，白云愁色满苍梧。

「自溧水道哭王炎三首」
白杨双行行，白马悲路傍。
晨兴见晓月，更似发云阳。
溧水通吴关，逝川去未央。
故人万化尽，闭骨茅山冈。
天上坠玉棺，泉中掩龙章。
名飞日月上，义与风云翔。
逸气竟莫展，英图俄夭伤。
楚国一老人，来嗟龚胜亡。
有言不可道，雪泣忆兰芳。
王公希代宝，弃世一何早。
吊死不及哀，殡宫已秋草。
悲来欲脱剑，挂向何枝好。
哭向茅山虽未摧，一生泪尽丹阳道。
王家碧瑶树，一树忽先摧。
海内故人泣，天涯吊鹤来。
未成霖雨用，先失济川材。
一罢广陵散，鸣琴更不开。

「哭宣城善酿纪叟」
纪叟黄泉里，还应酿老春。
夜台无晓日，沽酒与何人。

「宣城哭蒋征君华」
敬亭埋玉树，知是蒋征君。
安得相如草，空馀封禅文。
池台空有月，词赋旧凌云。
独挂延陵剑，千秋在古坟。

「鞠歌行」
丽莫似汉宫妃，谦莫似黄家女。
黄女持谦齿发高，汉妃恃丽天庭去。
人生容德不自保，圣人安用推天道。
君不见蔡泽嵌枯诡怪之形状，大言直取秦丞相。
又不见田千秋才智不出人，一朝富贵如有神。
二侯行事在方册，泣麟老人终困厄。
夜光抱恨良叹悲，日月逝矣吾何之。

「胡无人」
十万羽林儿，临洮破郅支。
杀添胡地骨，降足汉营旗。
塞阔牛羊散，兵休帐幕移。
空馀陇头水，呜咽向人悲。

「月夜金陵怀古」
苍苍金陵月，空悬帝王州。
天文列宿在，霸业大江流。
绿水绝驰道，青松摧古丘。
台倾鳷鹊观，宫没凤凰楼。
别殿悲清暑，芳园罢乐游。
一闻歌玉树，萧瑟后庭秋。

「冬日归旧山」
未洗染尘缨，归来芳草平。
一条藤径绿，万点雪峰晴。
地冷叶先尽，谷寒云不行。
嫩篁侵舍密，古树倒江横。
白犬离村吠，苍苔壁上生。
穿厨孤雉过，临屋旧猿鸣。
木落禽巢在，篱疏兽路成。
拂床苍鼠走，倒箧素鱼惊。
洗砚修良策，敲松拟素贞。
此时重一去，去合到三清。

「望夫石」
仿佛古容仪，含愁带曙辉。
露如今日泪，苔似昔年衣。
有恨同湘女，无言类楚妃。
寂然芳霭内，犹若待夫归。

「对雨」
卷帘聊举目，露湿草绵芊。
古岫藏云毳，空庭织碎烟。
水纹愁不起，风线重难牵。
尽日扶犁叟，往来江树前。

「晓晴」
野凉疏雨歇，春色遍萋萋。
鱼跃青池满，莺吟绿树低。
野花妆面湿，山草纽斜齐。
零落残云片，风吹挂竹谿。

「初月」
玉蟾离海上，白露湿花时。
云畔风生爪，沙头水浸眉。
乐哉弦管客，愁杀战征儿。
因绝西园赏，临风一咏诗。

「雨后望月」
四郊阴霭散，开户半蟾生。
万里舒霜合，一条江练横。
出时山眼白，高后海心明。
为惜如团扇，长吟到五更。

「赋得鹤，送史司马赴崔相公幕」
峥嵘丞相府，清切凤凰池。
羡尔瑶台鹤，高栖琼树枝。
归飞晴日好，吟弄惠风吹。
正有乘轩乐，初当学舞时。
珍禽在罗网，微命若游丝。
愿托周周羽，相衔汉水湄。

「送客归吴」
江村秋雨歇，酒尽一帆飞。
路历波涛去，家惟坐卧归。
岛花开灼灼，汀柳细依依。
别后无馀事，还应扫钓矶。

「送友生游峡中」
风静杨柳垂，看花又别离。
几年同在此，今日各驱驰。
峡里闻猿叫，山头见月时。
殷勤一杯酒，珍重岁寒姿。

「送袁明府任长沙」
别离杨柳青，樽酒表丹诚。
古道携琴去，深山见峡迎。
暖风花绕树，秋雨草沿城。
自此长江内，无因夜犬惊。

「邹衍谷」
燕谷无暖气，穷岩闭严阴。
邹子一吹律，能回天地心。

「杂言用投丹阳知己兼奉宣慰判官」
客从昆仑来，遗我双玉璞。
云是古之得道者西王母食之馀，食之可以凌太虚。
受之颇谓绝今昔，求识江淮人犹乎比石。
如今虽在卞和手，□□正憔悴，了了知之亦何益。
恭闻士有调相如，始从镐京还，复欲镐京去。
能上秦王殿，何时回光一相眄。
欲投君，保君年，幸君持取无弃捐。
无弃捐，服之与君俱神仙。

「观鱼潭」
观鱼碧潭上，木落潭水清。
日暮紫鳞跃，圆波处处生。
凉烟浮竹尽，秋月照沙明。
何必沧浪去，兹焉可濯缨。

「自广平乘醉走马六十里至邯郸，登城楼览古书怀」
醉骑白花马，西走邯郸城。
扬鞭动柳色，写鞚春风生。
入郭登高楼，山川与云平。
深宫翳绿草，万事伤人情。
相如章华巅，猛气折秦嬴。
两虎不可斗，廉公终负荆。
提携袴中儿，杵臼及程婴。
立孤就白刃，必死耀丹诚。
平原三千客，谈笑尽豪英。
毛君能颖脱，二国且同盟。
皆为黄泉土，使我涕纵横。
磊磊石子冈，萧萧白杨声。
诸贤没此地，碑版有残铭。
太古共今时，由来互哀荣。
伤哉何足道，感激仰空名。
赵俗爱长剑，文儒少逢迎。
闲从博陵游，畅饮雪朝酲。
歌酣易水动，鼓震丛台倾。
日落把烛归，凌晨向燕京。
方陈五饵策，一使胡尘清。

「宣州长史弟昭赠余琴谿中双舞鹤诗以见志」
令弟佐宣城，赠余琴谿鹤。
谓言天涯雪，忽向窗前落。
白玉为毛衣，黄金不肯博。
背风振六翮，对舞临山阁。
顾我如有情，长鸣似相托。
何当驾此物，与尔腾寥廓。

「题舒州司空山瀑布」
断崖如削瓜，岚光破崖绿。
天河从中来，白云涨川谷。
玉案赤文字，世眼不可读。
摄身凌青霄，松风拂我足。

「金陵新亭」
金陵风景好，豪士集新亭。
举目山河异，偏伤周顗情。
四坐楚囚悲，不忧社稷倾。
王公何慷慨，千载仰雄名。

「上清宝鼎诗」
我居清空表，君处红埃中。
仙人持玉尺，废君多少才。
玉尺不可尽，君才无时休。
咽服十二环，奄有仙人房。
暮骑紫麟去，海气侵肌凉。
赠我累累珠，靡靡明月光。

「题许宣平庵壁」
我吟传舍咏，来访真人居。
烟岭迷高迹，云林隔太虚。
窥庭但萧瑟，倚杖空踌躇。
应化辽天鹤，归当千岁馀。

「戏赠杜甫」
饭颗山头逢杜甫，顶戴笠子日卓午。
借问别来太瘦生，总为从前作诗苦。

「春感诗」
茫茫南与北，道直事难谐。
榆荚钱生树，杨花玉糁街。
尘萦游子面，蝶弄美人钗。
却忆青山上，云门掩竹斋。

「白微时募县小吏入令卧内尝驱牛经堂下令妻怒…以诗谢云」
素面倚栏钩，娇声出外头。
若非是织女，何得问牵牛。

「句」
焰随红日去，烟逐暮云飞。
绿鬓随波散，红颜逐浪无。
因何逢伍相，应是想秋胡。
举袖露条脱，招我饭胡麻。

「奉赠韦左丞丈二十二韵」
纨袴不饿死，儒冠多误身。
丈人试静听，贱子请具陈。
甫昔少年日，早充观国宾。
读书破万卷，下笔如有神。
赋料扬雄敌，诗看子建亲。
李邕求识面，王翰愿卜邻。
自谓颇挺出，立登要路津。
致君尧舜上，再使风俗淳。
此意竟萧条，行歌非隐沦。
骑驴三十载，旅食京华春。
朝扣富儿门，暮随肥马尘。
残杯与冷炙，到处潜悲辛。
主上顷见征，欻然欲求伸。
青冥却垂翅，蹭蹬无纵鳞。
甚愧丈人厚，甚知丈人真。
每于百僚上，猥诵佳句新。
窃效贡公喜，难甘原宪贫。
焉能心怏怏，只是走踆踆。
今欲东入海，即将西去秦。
尚怜终南山，回首清渭滨。
常拟报一饭，况怀辞大臣。
白鸥没浩荡，万里谁能驯。

「送高三十五书记」
崆峒小麦熟，且愿休王师。
请公问主将，焉用穷荒为。
饥鹰未饱肉，侧翅随人飞。
高生跨鞍马，有似幽并儿。
脱身簿尉中，始与捶楚辞。
借问今何官，触热向武威。
答云一书记，所愧国士知。
人实不易知，更须慎其仪。
十年出幕府，自可持旌麾。
此行既特达，足以慰所思。
男儿功名遂，亦在老大时。
常恨结欢浅，各在天一涯。
又如参与商，惨惨中肠悲。
惊风吹鸿鹄，不得相追随。
黄尘翳沙漠，念子何当归。
边城有馀力，早寄从军诗。

「赠李白」
二年客东都，所历厌机巧。
野人对膻腥，蔬食常不饱。
岂无青精饭，使我颜色好。
苦乏大药资，山林迹如扫。
李侯金闺彦，脱身事幽讨。
亦有梁宋游，方期拾瑶草。

「游龙门奉先寺」
已从招提游，更宿招提境。
阴壑生虚籁，月林散清影。
天阙象纬逼，云卧衣裳冷。
欲觉闻晨钟，令人发深省。

「望岳」
岱宗夫如何，齐鲁青未了。
造化钟神秀，阴阳割昏晓。
荡胸生曾云，决眦入归鸟。
会当凌绝顶，一览众山小。

「陪李北海宴历下亭」
东藩驻皂盖，北渚凌青荷。
海内此亭古，济南名士多。
云山已发兴，玉佩仍当歌。
修竹不受暑，交流空涌波。
蕴真惬所遇，落日将如何。
贵贱俱物役，从公难重过。

「同李太守登历下古城员外新亭，亭对鹊湖」
新亭结构罢，隐见清湖阴。
迹籍台观旧，气溟海岳深。
圆荷想自昔，遗堞感至今。
芳宴此时具，哀丝千古心。
主称寿尊客，筵秩宴北林。
不阻蓬荜兴，得兼梁甫吟。

「玄都坛歌，寄元逸人」
故人昔隐东蒙峰，已佩含景苍精龙。
故人今居子午谷，独在阴崖结茅屋。
屋前太古玄都坛，青石漠漠常风寒。
子规夜啼山竹裂，王母昼下云旗翻。
知君此计成长往，芝草琅玕日应长。
铁锁高垂不可攀，致身福地何萧爽。

「今夕行」
今夕何夕岁云徂，更长烛明不可孤。
咸阳客舍一事无，相与博塞为欢娱。
冯陵大叫呼五白，袒跣不肯成枭卢。
英雄有时亦如此，邂逅岂即非良图。
君莫笑刘毅从来布衣愿，家无儋石输百万。

「贫交行」
翻手作云覆手雨，纷纷轻薄何须数。
君不见管鲍贫时交，此道今人弃如土。

「兵车行」
车辚辚，马萧萧，行人弓箭各在腰。
耶娘妻子走相送，尘埃不见咸阳桥。
牵衣顿足阑道哭，哭声直上干云霄。
道傍过者问行人，行人但云点行频。
或从十五北防河，便至四十西营田。
去时里正与裹头，归来头白还戍边。
边亭流血成海水，武皇开边意未已。
君不闻汉家山东二百州，千村万落生荆杞。
纵有健妇把锄犁，禾生陇亩无东西。
况复秦兵耐苦战，被驱不异犬与鸡。
长者虽有问，役夫敢申恨。
且如今年冬，未休关西卒。
县官急索租，租税从何出。
信知生男恶，反是生女好。
生女犹是嫁比邻，生男埋没随百草。
君不见青海头，古来白骨无人收。
新鬼烦冤旧鬼哭，天阴雨湿声啾啾。

「高都护骢马行」
安西都护胡青骢，声价欻然来向东。
此马临阵久无敌，与人一心成大功。
功成惠养随所致，飘飘远自流沙至。
雄姿未受伏枥恩，猛气犹思战场利。
腕促蹄高如踣铁，交河几蹴曾冰裂。
五花散作云满身，万里方看汗流血。
长安壮儿不敢骑，走过掣电倾城知。
青丝络头为君老，何由却出横门道。

「天育骠骑歌」
吾闻天子之马走千里，今之画图无乃是。
是何意态雄且杰，骏尾萧梢朔风起。
毛为绿缥两耳黄，眼有紫焰双瞳方。
矫矫龙性合变化，卓立天骨森开张。
伊昔太仆张景顺，监牧攻驹阅清峻。
遂令大奴守天育，别养骥子怜神俊。
当时四十万匹马，张公叹其材尽下。
故独写真传世人，见之座右久更新。
年多物化空形影，呜呼健步无由骋。
如今岂无騕褭与骅骝，时无王良伯乐死即休。

「白丝行」
缫丝须长不须白，越罗蜀锦金粟尺。
象床玉手乱殷红，万草千花动凝碧。
已悲素质随时染，裂下鸣机色相射。
美人细意熨帖平，裁缝灭尽针线迹。
春天衣著为君舞，蛱蝶飞来黄鹂语。
落絮游丝亦有情，随风照日宜轻举。
香汗轻尘污颜色，开新合故置何许。
君不见才士汲引难，恐惧弃捐忍羁旅。

「秋雨叹三首」
雨中百草秋烂死，阶下决明颜色鲜。
著叶满枝翠羽盖，开花无数黄金钱。
凉风萧萧吹汝急，恐汝后时难独立。
堂上书生空白头，临风三嗅馨香泣。
阑风长雨秋纷纷，四海八荒同一云。
去马来牛不复辨，浊泾清渭何当分。
禾头生耳黍穗黑，农夫田妇无消息。
城中斗米换衾裯，相许宁论两相直。
长安布衣谁比数，反锁衡门守环堵。
老夫不出长蓬蒿，稚子无忧走风雨。
雨声飕飕催早寒，胡雁翅湿高飞难。
秋来未曾见白日，泥污后土何时干。

「叹庭前甘菊花」
檐前甘菊移时晚，青蕊重阳不堪摘。
明日萧条醉尽醒，残花烂熳开何益。
篱边野外多众芳，采撷细琐升中堂。
念兹空长大枝叶，结根失所缠风霜。

「醉时歌」
诸公衮衮登台省，广文先生官独冷。
甲第纷纷厌粱肉，广文先生饭不足。
先生有道出羲皇，先生有才过屈宋。
德尊一代常轗轲，名垂万古知何用。
杜陵野客人更嗤，被褐短窄鬓如丝。
日籴太仓五升米，时赴郑老同襟期。
得钱即相觅，沽酒不复疑。
忘形到尔汝，痛饮真吾师。
清夜沈沈动春酌，灯前细雨檐花落。
但觉高歌有鬼神，焉知饿死填沟壑。
相如逸才亲涤器，子云识字终投阁。
先生早赋归去来，石田茅屋荒苍苔。
儒术于我何有哉，孔丘盗跖俱尘埃。
不须闻此意惨怆，生前相遇且衔杯。

「醉歌行」
陆机二十作文赋，汝更小年能缀文。
总角草书又神速，世上儿子徒纷纷。
骅骝作驹已汗血，鸷鸟举翮连青云。
词源倒流三峡水，笔阵独扫千人军。
只今年才十六七，射策君门期第一。
旧穿杨叶真自知，暂蹶霜蹄未为失。
偶然擢秀非难取，会是排风有毛质。
汝身已见唾成珠，汝伯何由发如漆。
春光澹沱秦东亭，渚蒲牙白水荇青。
风吹客衣日杲杲，树搅离思花冥冥。
酒尽沙头双玉瓶，众宾皆醉我独醒。
乃知贫贱别更苦，吞声踯躅涕泪零。

「赠卫八处士」
人生不相见，动如参与商。
今夕复何夕，共此灯烛光。
少壮能几时，鬓发各已苍。
访旧半为鬼，惊呼热中肠。
焉知二十载，重上君子堂。
昔别君未婚，儿女忽成行。
怡然敬父执，问我来何方。
问答乃未已，儿女罗酒浆。
夜雨翦春韭，新炊间黄粱。
主称会面难，一举累十觞。
十觞亦不醉，感子故意长。
明日隔山岳，世事两茫茫。

「苦雨奉寄陇西公兼呈王征士」
今秋乃淫雨，仲月来寒风。
群木水光下，万象云气中。
所思碍行潦，九里信不通。
悄悄素浐路，迢迢天汉东。
愿腾六尺马，背若孤征鸿。
划见公子面，超然欢笑同。
奋飞既胡越，局促伤樊笼。
一饭四五起，凭轩心力穷。
嘉蔬没混浊，时菊碎榛丛。
鹰隼亦屈猛，乌鸢何所蒙。
式瞻北邻居，取适南巷翁。
挂席钓川涨，焉知清兴终。

「同诸公登慈恩寺塔」
高标跨苍天，烈风无时休。
自非旷士怀，登兹翻百忧。
方知象教力，足可追冥搜。
仰穿龙蛇窟，始出枝撑幽。
七星在北户，河汉声西流。
羲和鞭白日，少昊行清秋。
秦山忽破碎，泾渭不可求。
俯视但一气，焉能辨皇州。
回首叫虞舜，苍梧云正愁。
惜哉瑶池饮，日晏昆仑丘。
黄鹄去不息，哀鸣何所投。
君看随阳雁，各有稻粱谋。

「示从孙济」
平明跨驴出，未知适谁门。
权门多噂𠴲，且复寻诸孙。
诸孙贫无事，宅舍如荒村。
堂前自生竹，堂后自生萱。
萱草秋已死，竹枝霜不蕃。
淘米少汲水，汲多井水浑。
刈葵莫放手，放手伤葵根。
阿翁懒惰久，觉儿行步奔。
所来为宗族，亦不为盘飧。
小人利口实，薄俗难可论。
勿受外嫌猜，同姓古所敦。

「九日寄岑参」
出门复入门，两脚但如旧。
所向泥活活，思君令人瘦。
沉吟坐西轩，饮食错昏昼。
寸步曲江头，难为一相就。
吁嗟呼苍生，稼穑不可救。
安得诛云师，畴能补天漏。
大明韬日月，旷野号禽兽。
君子强逶迤，小人困驰骤。
维南有崇山，恐与川浸溜。
是节东篱菊，纷披为谁秀。
岑生多新诗，性亦嗜醇酎。
采采黄金花，何由满衣袖。

「送孔巢父谢病归游江东，兼呈李白」
巢父掉头不肯住，东将入海随烟雾。
诗卷长留天地间，钓竿欲拂珊瑚树。
深山大泽龙蛇远，春寒野阴风景暮。
蓬莱织女回云车，指点虚无是征路。
自是君身有仙骨，世人那得知其故。
惜君只欲苦死留，富贵何如草头露。
蔡侯静者意有馀，清夜置酒临前除。
罢琴惆怅月照席，几岁寄我空中书。
南寻禹穴见李白，道甫问信今何如。

「饮中八仙歌」
知章骑马似乘船，眼花落井水底眠。
汝阳三斗始朝天，道逢麹车口流涎，恨不移封向酒泉。
左相日兴费万钱，饮如长鲸吸百川，衔杯乐圣称世贤。
宗之潇洒美少年，举觞白眼望青天，皎如玉树临风前。
苏晋长斋绣佛前，醉中往往爱逃禅。
李白一斗诗百篇，长安市上酒家眠。
天子呼来不上船，自称臣是酒中仙。
张旭三杯草圣传，脱帽露顶王公前，挥毫落纸如云烟。
焦遂五斗方卓然，高谈雄辨惊四筵。

「曲江三章，章五句」
曲江萧条秋气高，菱荷枯折随风涛，游子空嗟垂二毛。
白石素沙亦相荡，哀鸿独叫求其曹。
即事非今亦非古，长歌激越梢林莽，比屋豪华固难数。
吾人甘作心似灰，弟侄何伤泪如雨。
自断此生休问天，杜曲幸有桑麻田，故将移住南山边。
短衣匹马随李广，看射猛虎终残年。

「丽人行」
三月三日天气新，长安水边多丽人。
态浓意远淑且真，肌理细腻骨肉匀。
绣罗衣裳照暮春，蹙金孔雀银麒麟。
头上何所有，翠微匎叶垂鬓唇。
背后何所见，珠压腰衱稳称身。
就中云幕椒房亲，赐名大国虢与秦。
紫驼之峰出翠釜，水精之盘行素鳞。
犀箸厌饫久未下，銮刀缕切空纷纶。
黄门飞鞚不动尘，御厨络绎送八珍。
箫鼓哀吟感鬼神，宾从杂遝实要津。
后来鞍马何逡巡，当轩下马入锦茵。
杨花雪落覆白蘋，青鸟飞去衔红巾。
炙手可热势绝伦，慎莫近前丞相嗔。

「乐游园歌」
乐游古园崒森爽，烟绵碧草萋萋长。
公子华筵势最高，秦川对酒平如掌。
长生木瓢示真率，更调鞍马狂欢赏。
青春波浪芙蓉园，白日雷霆夹城仗。
阊阖晴开昳荡荡，曲江翠幕排银榜。
拂水低徊舞袖翻，缘云清切歌声上。
却忆年年人醉时，只今未醉已先悲。
数茎白发那抛得，百罚深杯亦不辞。
圣朝亦知贱士丑，一物自荷皇天慈。
此身饮罢无归处，独立苍茫自咏诗。

「渼陂行」
岑参兄弟皆好奇，携我远来游渼陂。
天地黤惨忽异色，波涛万顷堆琉璃。
琉璃汗漫泛舟入，事殊兴极忧思集。
鼍作鲸吞不复知，恶风白浪何嗟及。
主人锦帆相为开，舟子喜甚无氛埃。
凫鹥散乱棹讴发，丝管啁啾空翠来。
沈竿续蔓深莫测，菱叶荷花静如拭。
宛在中流渤澥清，下归无极终南黑。
半陂已南纯浸山，动影袅窕冲融间。
船舷暝戛云际寺，水面月出蓝田关。
此时骊龙亦吐珠，冯夷击鼓群龙趋。
湘妃汉女出歌舞，金支翠旗光有无。
咫尺但愁雷雨至，苍茫不晓神灵意。
少壮几时奈老何，向来哀乐何其多。

「渼陂西南台」
高台面苍陂，六月风日冷。
蒹葭离披去，天水相与永。
怀新目似击，接要心已领。
仿像识鲛人，空蒙辨鱼艇。
错磨终南翠，颠倒白阁影。
崷崒增光辉，乘陵惜俄顷。
劳生愧严郑，外物慕张邴。
世复轻骅骝，吾甘杂蛙黾。
知归俗可忽，取适事莫并。
身退岂待官，老来苦便静。
况资菱芡足，庶结茅茨迥。
从此具扁舟，弥年逐清景。

「戏简郑广文虔，兼呈苏司业源明」
广文到官舍，系马堂阶下。
醉则骑马归，颇遭官长骂。
才名四十年，坐客寒无毡。
赖有苏司业，时时与酒钱。

「夏日李公见访」
远林暑气薄，公子过我游。
贫居类村坞，僻近城南楼。
旁舍颇淳朴，所愿亦易求。
隔屋唤西家，借问有酒不。
墙头过浊醪，展席俯长流。
清风左右至，客意已惊秋。
巢多众鸟斗，叶密鸣蝉稠。
苦道此物聒，孰谓吾庐幽。
水花晚色静，庶足充淹留。
预恐尊中尽，更起为君谋。

「奉同郭给事汤东灵湫作」
东山气鸿濛，宫殿居上头。
君来必十月，树羽临九州。
阴火煮玉泉，喷薄涨岩幽。
有时浴赤日，光抱空中楼。
阆风入辙迹，旷原延冥搜。
沸天万乘动，观水百丈湫。
幽灵斯可佳，王命官属休。
初闻龙用壮，擘石摧林丘。
中夜窟宅改，移因风雨秋。
倒悬瑶池影，屈注苍江流。
味如甘露浆，挥弄滑且柔。
翠旗澹偃蹇，云车纷少留。
箫鼓荡四溟，异香泱漭浮。
鲛人献微绡，曾祝沈豪牛。
百祥奔盛明，古先莫能俦。
坡陀金虾蟆，出见盖有由。
至尊顾之笑，王母不肯收。
复归虚无底，化作长黄虬。
飘飘青琐郎，文彩珊瑚钩。
浩歌渌水曲，清绝听者愁。

「夜听许十损诵诗爱而有作」
许生五台宾，业白出石壁。
余亦师粲可，身犹缚禅寂。
何阶子方便，谬引为匹敌。
离索晚相逢，包蒙欣有击。
诵诗浑游衍，四座皆辟易。
应手看捶钩，清心听鸣镝。
精微穿溟涬，飞动摧霹雳。
陶谢不枝梧，风骚共推激。
紫燕自超诣，翠驳谁剪剔。
君意人莫知，人间夜寥阒。

「桥陵诗三十韵，因呈县内诸官」
先帝昔晏驾，兹山朝百灵。
崇冈拥象设，沃野开天庭。
即事壮重险，论功超五丁。
坡陀因厚地，却略罗峻屏。
云阙虚冉冉，风松肃泠泠。
石门霜露白，玉殿莓苔青。
宫女晚知曙，祠官朝见星。
空梁簇画戟，阴井敲铜瓶。
中使日夜继，惟王心不宁。
岂徒恤备享，尚谓求无形。
孝理敦国政，神凝推道经。
瑞芝产庙柱，好鸟鸣岩扃。
高岳前嵂崒，洪河左滢濙。
金城蓄峻址，沙苑交回汀。
永与奥区固，川原纷眇冥。
居然赤县立，台榭争岧亭。
官属果称是，声华真可听。
王刘美竹润，裴李春兰馨。
郑氏才振古，啖侯笔不停。
遣辞必中律，利物常发硎。
绮绣相展转，琳琅愈青荧。
侧闻鲁恭化，秉德崔瑗铭。
太史候凫影，王乔随鹤翎。
朝仪限霄汉，容思回林坰。
轗轲辞下杜，飘飖陵浊泾。
诸生旧短褐，旅泛一浮萍。
荒岁儿女瘦，暮途涕泗零。
主人念老马，廨署容秋萤。
流寓理岂惬，穷愁醉未醒。
何当摆俗累，浩荡乘沧溟。

「沙苑行」
君不见左辅白沙如白水，缭以周墙百馀里。
龙媒昔是渥洼生，汗血今称献于此。
苑中騋牝三千匹，丰草青青寒不死。
食之豪健西域无，每岁攻驹冠边鄙。
王有虎臣司苑门，入门天厩皆云屯。
骕骦一骨独当御，春秋二时归至尊。
至尊内外马盈亿，伏枥在坰空大存。
逸群绝足信殊杰，倜傥权奇难具论。
累累塠阜藏奔突，往往坡陀纵超越。
角壮翻同麋鹿游，浮深簸荡鼋鼍窟。
泉出巨鱼长比人，丹砂作尾黄金鳞。
岂知异物同精气，虽未成龙亦有神。

「骢马行」
邓公马癖人共知，初得花骢大宛种。
夙昔传闻思一见，牵来左右神皆竦。
雄姿逸态何崷崒，顾影骄嘶自矜宠。
隅目青荧夹镜悬，肉骏碨礌连钱动。
朝来久试华轩下，未觉千金满高价。
赤汗微生白雪毛，银鞍却覆香罗帕。
卿家旧赐公取之，天厩真龙此其亚。
昼洗须腾泾渭深，朝趋可刷幽并夜。
吾闻良骥老始成，此马数年人更惊。
岂有四蹄疾于鸟，不与八骏俱先鸣。
时俗造次那得致，云雾晦冥方降精。
近闻下诏喧都邑，肯使骐驎地上行。

「去矣行」
君不见鞲上鹰，一饱则飞掣。
焉能作堂上燕，衔泥附炎热。
野人旷荡无靦颜，岂可久在王侯间。
未试囊中餐玉法，明朝且入蓝田山。

「自京赴奉先县咏怀五百字」
杜陵有布衣，老大意转拙。
许身一何愚，窃比稷与契。
居然成濩落，白首甘契阔。
盖棺事则已，此志常觊豁。
穷年忧黎元，叹息肠内热。
取笑同学翁，浩歌弥激烈。
非无江海志，萧洒送日月。
生逢尧舜君，不忍便永诀。
当今廊庙具，构厦岂云缺。
葵藿倾太阳，物性固莫夺。
顾惟蝼蚁辈，但自求其穴。
胡为慕大鲸，辄拟偃溟渤。
以兹悟生理，独耻事干谒。
兀兀遂至今，忍为尘埃没。
终愧巢与由，未能易其节。
沈饮聊自适，放歌颇愁绝。
岁暮百草零，疾风高冈裂。
天衢阴峥嵘，客子中夜发。
霜严衣带断，指直不得结。
凌晨过骊山，御榻在嵽嵲。
蚩尤塞寒空，蹴蹋崖谷滑。
瑶池气郁律，羽林相摩戛。
君臣留欢娱，乐动殷樛嶱。
赐浴皆长缨，与宴非短褐。
彤庭所分帛，本自寒女出。
鞭挞其夫家，聚敛贡城阙。
圣人筐篚恩，实欲邦国活。
臣如忽至理，君岂弃此物。
多士盈朝廷，仁者宜战栗。
况闻内金盘，尽在卫霍室。
中堂舞神仙，烟雾散玉质。
暖客貂鼠裘，悲管逐清瑟。
劝客驼蹄羹，霜橙压香橘。
朱门酒肉臭，路有冻死骨。
荣枯咫尺异，惆怅难再述。
北辕就泾渭，官渡又改辙。
群冰从西下，极目高崒兀。
疑是崆峒来，恐触天柱折。
河梁幸未坼，枝撑声窸窣。
行旅相攀援，川广不可越。
老妻寄异县，十口隔风雪。
谁能久不顾，庶往共饥渴。
入门闻号咷，幼子饥已卒。
吾宁舍一哀，里巷亦呜咽。
所愧为人父，无食致夭折。
岂知秋未登，贫窭有仓卒。
生常免租税，名不隶征伐。
抚迹犹酸辛，平人固骚屑。
默思失业徒，因念远戍卒。
忧端齐终南，澒洞不可掇。

「奉先刘少府新画山水障歌」
堂上不合生枫树，怪底江山起烟雾。
闻君扫却赤县图，乘兴遣画沧洲趣。
画师亦无数，好手不可遇。
对此融心神。
知君重毫素。
岂但祁岳与郑虔，笔迹远过杨契丹。
得非悬圃裂，无乃潇湘翻。
悄然坐我天姥下，耳边已似闻清猿。
反思前夜风雨急，乃是蒲城鬼神入。
元气淋漓障犹湿，真宰上诉天应泣。
野亭春还杂花远，渔翁暝蹋孤舟立。
沧浪水深青溟阔，欹岸侧岛秋毫末。
不见湘妃鼓瑟时，至今斑竹临江活。
刘侯天机精，爱画入骨髓。
自有两儿郎，挥洒亦莫比。
大儿聪明到，能添老树巅崖里。
小儿心孔开。
貌得山僧及童子。
若耶溪，云门寺。
吾独胡为在泥滓，青鞋布袜从此始。

「白水县崔少府十九翁高斋三十韵」
客从南县来，浩荡无与适。
旅食白日长，况当朱炎赫。
高斋坐林杪，信宿游衍阒。
清晨陪跻攀，傲睨俯峭壁。
崇冈相枕带，旷野怀咫尺。
始知贤主人，赠此遣愁寂。
危阶根青冥，曾冰生淅沥。
上有无心云，下有欲落石。
泉声闻复急，动静随所击。
鸟呼藏其身，有似惧弹射。
吏隐道性情，兹焉其窟宅。
白水见舅氏，诸翁乃仙伯。
杖藜长松阴，作尉穷谷僻。
为我炊雕胡，逍遥展良觌。
坐久风颇愁，晚来山更碧。
相对十丈蛟，欻翻盘涡坼。
何得空里雷，殷殷寻地脉。
烟氛蔼崷崒，魍魉森惨戚。
昆仑崆峒颠，回首如不隔。
前轩颓反照，巉绝华岳赤。
兵气涨林峦，川光杂锋镝。
知是相公军，铁马云雾积。
玉觞淡无味，胡羯岂强敌。
长歌激屋梁，泪下流衽席。
人生半哀乐，天地有顺逆。
慨彼万国夫，休明备征狄。
猛将纷填委，庙谋蓄长策。
东郊何时开，带甲且来释。
欲告清宴罢，难拒幽明迫。
三叹酒食旁，何由似平昔。

「三川观水涨二十韵」
我经华原来，不复见平陆。
北上唯土山，连山走穷谷。
火云无时出，飞电常在目。
自多穷岫雨，行潦相豗蹙。
蓊匌川气黄，群流会空曲。
清晨望高浪，忽谓阴崖踣。
恐泥窜蛟龙，登危聚麋鹿。
枯查卷拔树，礧磈共充塞。
声吹鬼神下，势阅人代速。
不有万穴归，何以尊四渎。
及观泉源涨，反惧江海覆。
漂沙坼岸去，漱壑松柏秃。
乘陵破山门，回斡裂地轴。
交洛赴洪河，及关岂信宿。
应沈数州没，如听万室哭。
秽浊殊未清，风涛怒犹蓄。
何时通舟车，阴气不黪黩。
浮生有荡汩，吾道正羁束。
人寰难容身，石壁滑侧足。
云雷此不已，艰险路更跼。
普天无川梁，欲济愿水缩。
因悲中林士，未脱众鱼腹。
举头向苍天，安得骑鸿鹄。

「悲陈陶」
孟冬十郡良家子，血作陈陶泽中水。
野旷天清无战声，四万义军同日死。
群胡归来血洗箭，仍唱胡歌饮都市。
都人回面向北啼，日夜更望官军至。

「悲青坂」
我军青坂在东门，天寒饮马太白窟。
黄头奚儿日向西，数骑弯弓敢驰突。
山雪河冰野萧瑟，青是烽烟白人骨。
焉得附书与我军，忍待明年莫仓卒。

「哀江头」
少陵野老吞声哭，春日潜行曲江曲。
江头宫殿锁千门，细柳新蒲为谁绿。
忆昔霓旌下南苑，苑中万物生颜色。
昭阳殿里第一人，同辇随君侍君侧。
辇前才人带弓箭，白马嚼啮黄金勒。
翻身向天仰射云，一箭正坠双飞翼。
明眸皓齿今何在，血污游魂归不得。
清渭东流剑阁深，去住彼此无消息。
人生有情泪沾臆，江水江花岂终极。
黄昏胡骑尘满城，欲往城南忘南北。

「哀王孙」
长安城头头白乌，夜飞延秋门上呼。
又向人家啄大屋，屋底达官走避胡。
金鞭断折九马死。
骨肉不待同驰驱。
腰下宝玦青珊瑚，可怜王孙泣路隅。
问之不肯道姓名，但道困苦乞为奴。
已经百日窜荆棘，身上无有完肌肤。
高帝子孙尽隆准，龙种自与常人殊。
豺狼在邑龙在野。
王孙善保千金躯。
不敢长语临交衢，且为王孙立斯须。
昨夜东风吹血腥，东来橐驼满旧都。
朔方健儿好身手，昔何勇锐今何愚。
窃闻天子已传位，圣德北服南单于。
花门剺面请雪耻，慎勿出口他人狙。
哀哉王孙慎勿疏，五陵佳气无时无。

「大云寺赞公房四首」
心在水精域，衣沾春雨时。
洞门尽徐步，深院果幽期。
到扉开复闭，撞钟斋及兹。
醍醐长发性，饮食过扶衰。
把臂有多日，开怀无愧辞。
黄鹂度结构，紫鸽下罘罳。
愚意会所适，花边行自迟。
汤休起我病，微笑索题诗。
细软青丝履，光明白氎巾。
深藏供老宿，取用及吾身。
自顾转无趣，交情何尚新。
道林才不世，惠远德过人。
雨泻暮檐竹，风吹青井芹。
天阴对图画，最觉润龙鳞。
灯影照无睡，心清闻妙香。
夜深殿突兀，风动金锒铛。
天黑闭春院，地清栖暗芳。
玉绳回断绝，铁凤森翱翔。
梵放时出寺，钟残仍殷床。
明朝在沃野，苦见尘沙黄。
童儿汲井华，惯捷瓶上手。
沾洒不濡地，扫除似无帚。
明霞烂复阁，霁雾搴高牖。
侧塞被径花，飘飖委墀柳。
艰难世事迫，隐遁佳期后。
晤语契深心，那能总箝口。
奉辞还杖策，暂别终回首。
泱泱泥污人，听听国多狗。
既未免羁绊，时来憩奔走。
近公如白雪，执热烦何有。

「苏端、薛复筵简薛华醉歌」
文章有神交有道，端复得之名誉早。
爱客满堂尽豪翰，开筵上日思芳草。
安得健步移远梅，乱插繁花向晴昊。
千里犹残旧冰雪，百壶且试开怀抱。
垂老恶闻战鼓悲，急觞为缓忧心捣。
少年努力纵谈笑，看我形容已枯槁。
坐中薛华善醉歌，歌辞自作风格老。
近来海内为长句，汝与山东李白好。
何刘沈谢力未工，才兼鲍昭愁绝倒。
诸生颇尽新知乐，万事终伤不自保。
气酣日落西风来，愿吹野水添金杯。
如渑之酒常快意，亦知穷愁安在哉。
忽忆雨时秋井塌，古人白骨生青苔，如何不饮令心哀。

「晦日寻崔戢、李封」
朝光入瓮牖，尸寝惊敝裘。
起行视天宇，春气渐和柔。
兴来不暇懒，今晨梳我头。
出门无所待，徒步觉自由。
杖藜复恣意，免值公与侯。
晚定崔李交，会心真罕俦。
每过得酒倾，二宅可淹留。
喜结仁里欢，况因令节求。
李生园欲荒，旧竹颇修修。
引客看扫除，随时成献酬。
崔侯初筵色，已畏空尊愁。
未知天下士，至性有此不。
草牙既青出，蜂声亦暖游。
思见农器陈，何当甲兵休。
上古葛天民，不贻黄屋忧。
至今阮籍等，熟醉为身谋。
威凤高其翔，长鲸吞九洲。
地轴为之翻，百川皆乱流。
当歌欲一放，泪下恐莫收。
浊醪有妙理，庶用慰沈浮。

「雨过苏端」
鸡鸣风雨交，久旱云亦好。
杖藜入春泥，无食起我早。
诸家忆所历，一饭迹便扫。
苏侯得数过，欢喜每倾倒。
也复可怜人，呼儿具梨枣。
浊醪必在眼，尽醉摅怀抱。
红稠屋角花，碧委墙隅草。
亲宾纵谈谑，喧闹畏衰老。
况蒙霈泽垂，粮粒或自保。
妻孥隔军垒，拨弃不拟道。

「喜晴」
皇天久不雨，既雨晴亦佳。
出郭眺西郊，肃肃春增华。
青荧陵陂麦，窈窕桃李花。
春夏各有实，我饥岂无涯。
干戈虽横放，惨澹斗龙蛇。
甘泽不犹愈，且耕今未赊。
丈夫则带甲，妇女终在家。
力难及黍稷，得种菜与麻。
千载商山芝，往者东门瓜。
其人骨已朽，此道谁疵瑕。
英贤遇轗轲，远引蟠泥沙。
顾惭昧所适，回首白日斜。
汉阴有鹿门，沧海有灵查。
焉能学众口，咄咄空咨嗟。

「送率府程录事还乡」
鄙夫行衰谢，抱病昏妄集。
常时往还人，记一不识十。
程侯晚相遇，与语才杰立。
熏然耳目开，颇觉聪明入。
千载得鲍叔，末契有所及。
意钟老柏青，义动修蛇蛰。
若人可数见，慰我垂白泣。
告别无淹晷，百忧复相袭。
内愧突不黔，庶羞以赒给。
素丝挈长鱼，碧酒随玉粒。
途穷见交态，世梗悲路涩。
东风吹春冰，泱莽后土湿。
念君惜羽翮，既饱更思戢。
莫作翻云鹘，闻呼向禽急。

「述怀一首」
去年潼关破，妻子隔绝久。
今夏草木长，脱身得西走。
麻鞋见天子，衣袖露两肘。
朝廷愍生还，亲故伤老丑。
涕泪授拾遗，流离主恩厚。
柴门虽得去，未忍即开口。
寄书问三川，不知家在否。
比闻同罹祸，杀戮到鸡狗。
山中漏茅屋，谁复依户牖。
摧颓苍松根，地冷骨未朽。
几人全性命，尽室岂相偶。
嶔岑猛虎场，郁结回我首。
自寄一封书，今已十月后。
反畏消息来，寸心亦何有。
汉运初中兴，生平老耽酒。
沉思欢会处，恐作穷独叟。

「送长孙九侍御赴武威判官」
骢马新凿蹄，银鞍被来好。
绣衣黄白郎，骑向交河道。
问君适万里，取别何草草。
天子忧凉州，严程到须早。
去秋群胡反，不得无电扫。
此行收遗甿，风俗方再造。
族父领元戎，名声国中老。
夺我同官良，飘摇按城堡。
使我不能餐，令我恶怀抱。
若人才思阔，溟涨浸绝岛。
尊前失诗流，塞上得国宝。
皇天悲送远，云雨白浩浩。
东郊尚烽火，朝野色枯槁。
西极柱亦倾，如何正穹昊。

「送樊二十三侍御赴汉中判官」
威弧不能弦，自尔无宁岁。
川谷血横流，豺狼沸相噬。
天子从北来，长驱振凋敝。
顿兵岐梁下，却跨沙漠裔。
二京陷未收，四极我得制。
萧索汉水清，缅通淮湖税。
使者纷星散，王纲尚旒缀。
南伯从事贤，君行立谈际。
生知七曜历，手画三军势。
冰雪净聪明，雷霆走精锐。
幕府辍谏官，朝廷无此例。
至尊方旰食，仗尔布嘉惠。
补阙暮征入，柱史晨征憩。
正当艰难时，实藉长久计。
回风吹独树，白日照执袂。
恸哭苍烟根，山门万重闭。
居人莽牢落，游子方迢递。
裴回悲生离，局促老一世。
陶唐歌遗民，后汉更列帝。
恨无匡复姿，聊欲从此逝。

「送从弟亚赴安西判官」
南风作秋声，杀气薄炎炽。
盛夏鹰隼击，时危异人至。
令弟草中来，苍然请论事。
诏书引上殿，奋舌动天意。
兵法五十家，尔腹为箧笥。
应对如转丸，疏通略文字。
经纶皆新语，足以正神器。
宗庙尚为灰，君臣俱下泪。
崆峒地无轴，青海天轩轾。
西极最疮痍，连山暗烽燧。
帝曰大布衣，藉卿佐元帅。
坐看清流沙，所以子奉使。
归当再前席，适远非历试。
须存武威郡，为画长久利。
孤峰石戴驿，快马金缠辔。
黄羊饫不膻，芦酒多还醉。
踊跃常人情，惨澹苦士志。
安边敌何有，反正计始遂。
吾闻驾鼓车，不合用骐骥。
龙吟回其头，夹辅待所致。

「送韦十六评事充同谷郡防御判官」
昔没贼中时，潜与子同游。
今归行在所，王事有去留。
逼侧兵马间，主忧急良筹。
子虽躯干小，老气横九州。
挺身艰难际，张目视寇雠。
朝廷壮其节，奉诏令参谋。
銮舆驻凤翔，同谷为咽喉。
西扼弱水道，南镇枹罕陬。
此邦承平日，剽劫吏所羞。
况乃胡未灭，控带莽悠悠。
府中韦使君，道足示怀柔。
令侄才俊茂，二美又何求。
受词太白脚，走马仇池头。
古色沙土裂，积阴雪云稠。
羌父豪猪靴，羌儿青兕裘。
吹角向月窟，苍山旌旆愁。
鸟惊出死树，龙怒拔老湫。
古来无人境，今代横戈矛。
伤哉文儒士，愤激驰林丘。
中原正格斗，后会何缘由。
百年赋命定，岂料沉与浮。
且复恋良友，握手步道周。
论兵远壑净，亦可纵冥搜。
题诗得秀句，札翰时相投。

「塞芦子」
五城何迢迢，迢迢隔河水。
边兵尽东征，城内空荆杞。
思明割怀卫，秀岩西未已。
回略大荒来，崤函盖虚尔。
延州秦北户，关防犹可倚。
焉得一万人，疾驱塞芦子。
岐有薛大夫，旁制山贼起。
近闻昆戎徒，为退三百里。
芦关扼两寇，深意实在此。
谁能叫帝阍，胡行速如鬼。

「彭衙行」
忆昔避贼初，北走经险艰。
夜深彭衙道，月照白水山。
尽室久徒步，逢人多厚颜。
参差谷鸟吟，不见游子还。
痴女饥咬我，啼畏虎狼闻。
怀中掩其口，反侧声愈嗔。
小儿强解事，故索苦李餐。
一旬半雷雨，泥泞相牵攀。
既无御雨备，径滑衣又寒。
有时经契阔，竟日数里间。
野果充糇粮，卑枝成屋椽。
早行石上水，暮宿天边烟。
少留周家洼，欲出芦子关。
故人有孙宰，高义薄曾云。
延客已曛黑，张灯启重门。
暖汤濯我足，翦纸招我魂。
从此出妻孥，相视涕阑干。
众雏烂熳睡，唤起沾盘餐。
誓将与夫子，永结为弟昆。
遂空所坐堂，安居奉我欢。
谁肯艰难际，豁达露心肝。
别来岁月周，胡羯仍构患。
何当有翅翎，飞去堕尔前。

「北征」
皇帝二载秋，闰八月初吉。
杜子将北征，苍茫问家室。
维时遭艰虞，朝野少暇日。
顾惭恩私被，诏许归蓬荜。
拜辞诣阙下，怵惕久未出。
虽乏谏诤姿，恐君有遗失。
君诚中兴主，经纬固密勿。
东胡反未已，臣甫愤所切。
挥涕恋行在，道途犹恍惚。
乾坤含疮痍，忧虞何时毕。
靡靡逾阡陌，人烟眇萧瑟。
所遇多被伤，呻吟更流血。
回首凤翔县，旌旗晚明灭。
前登寒山重，屡得饮马窟。
邠郊入地底，泾水中荡潏。
猛虎立我前，苍崖吼时裂。
菊垂今秋花，石戴古车辙。
青云动高兴，幽事亦可悦。
山果多琐细，罗生杂橡栗。
或红如丹砂，或黑如点漆。
雨露之所濡，甘苦齐结实。
缅思桃源内，益叹身世拙。
坡陀望鄜畤，岩谷互出没。
我行已水滨，我仆犹木末。
鸱鸟鸣黄桑，野鼠拱乱穴。
夜深经战场，寒月照白骨。
潼关百万师，往者散何卒。
遂令半秦民，残害为异物。
况我堕胡尘，及归尽华发。
经年至茅屋，妻子衣百结。
恸哭松声回，悲泉共幽咽。
平生所娇儿，颜色白胜雪。
见耶背面啼，垢腻脚不袜。
床前两小女，补绽才过膝。
海图坼波涛，旧绣移曲折。
天吴及紫凤，颠倒在裋褐。
老夫情怀恶，呕泄卧数日。
那无囊中帛，救汝寒凛栗。
粉黛亦解苞，衾裯稍罗列。
瘦妻面复光，痴女头自栉。
学母无不为，晓妆随手抹。
移时施朱铅，狼藉画眉阔。
生还对童稚，似欲忘饥渴。
问事竞挽须，谁能即嗔喝。
翻思在贼愁，甘受杂乱聒。
新归且慰意，生理焉能说。
至尊尚蒙尘，几日休练卒。
仰观天色改，坐觉祆气豁。
阴风西北来，惨澹随回鹘。
其王愿助顺，其俗善驰突。
送兵五千人，驱马一万匹。
此辈少为贵，四方服勇决。
所用皆鹰腾，破敌过箭疾。
圣心颇虚伫，时议气欲夺。
伊洛指掌收，西京不足拔。
官军请深入，蓄锐何俱发。
此举开青徐，旋瞻略恒碣。
昊天积霜露，正气有肃杀。
祸转亡胡岁，势成擒胡月。
胡命其能久，皇纲未宜绝。
忆昨狼狈初，事与古先别。
奸臣竟菹醢，同恶随荡析。
不闻夏殷衰，中自诛褒妲。
周汉获再兴，宣光果明哲。
桓桓陈将军，仗钺奋忠烈。
微尔人尽非，于今国犹活。
凄凉大同殿，寂寞白兽闼。
都人望翠华，佳气向金阙。
园陵固有神，扫洒数不缺。
煌煌太宗业，树立甚宏达。

「得舍弟消息」
风吹紫荆树，色与春庭暮。
花落辞故枝，风回返无处。
骨肉恩书重，漂泊难相遇。
犹有泪成河，经天复东注。

「徒步归行」
明公壮年值时危，经济实藉英雄姿。
国之社稷今若是，武定祸乱非公谁。
凤翔千官且饱饭，衣马不复能轻肥。
青袍朝士最困者，白头拾遗徒步归。
人生交契无老少，论交何必先同调。
妻子山中哭向天，须公枥上追风骠。

「玉华宫」
溪回松风长，苍鼠窜古瓦。
不知何王殿，遗构绝壁下。
阴房鬼火青，坏道哀湍泻。
万籁真笙竽，秋色正萧洒。
美人为黄土，况乃粉黛假。
当时侍金舆，故物独石马。
忧来藉草坐，浩歌泪盈把。
冉冉征途间，谁是长年者。

「九成宫」
苍山入百里，崖断如杵臼。
曾宫凭风回，岌嶪土囊口。
立神扶栋梁，凿翠开户牖。
其阳产灵芝，其阴宿牛斗。
纷披长松倒，揭𡿒怪石走。
哀猿啼一声，客泪迸林薮。
荒哉隋家帝，制此今颓朽。
向使国不亡，焉为巨唐有。
虽无新增修，尚置官居守。
巡非瑶水远，迹是雕墙后。
我行属时危，仰望嗟叹久。
天王守太白，驻马更搔首。

「羌村」
峥嵘赤云西，日脚下平地。
柴门鸟雀噪，归客千里至。
妻孥怪我在，惊定还拭泪。
世乱遭飘荡，生还偶然遂。
邻人满墙头，感叹亦歔欷。
夜阑更秉烛，相对如梦寐。
晚岁迫偷生，还家少欢趣。
娇儿不离膝，畏我复却去。
忆昔好追凉，故绕池边树。
萧萧北风劲，抚事煎百虑。
赖知禾黍收，已觉糟床注。
如今足斟酌，且用慰迟暮。
群鸡正乱叫，客至鸡斗争。
驱鸡上树木，始闻叩柴荆。
父老四五人，问我久远行。
手中各有携，倾榼浊复清。
苦辞酒味薄，黍地无人耕。
兵革既未息，儿童尽东征。
请为父老歌，艰难愧深情。
歌罢仰天叹，四座泪纵横。

「逼仄行，赠毕曜」
逼仄何逼仄，我居巷南子巷北。
可恨邻里间，十日不一见颜色。
自从官马送还官，行路难行涩如棘。
我贫无乘非无足，昔者相过今不得。
实不是爱微躯，又非关足无力。
徒步翻愁官长怒，此心炯炯君应识。
晓来急雨春风颠，睡美不闻钟鼓传。
东家蹇驴许借我，泥滑不敢骑朝天。
已令请急会通籍，男儿信命绝可怜。
焉能终日心拳拳，忆君诵诗神凛然。
辛夷始花亦已落，况我与子非壮年。
街头酒价常苦贵，方外酒徒稀醉眠。
速宜相就饮一斗，恰有三百青铜钱。

「送李校书二十六韵」
代北有豪鹰，生子毛尽赤。
渥洼骐骥儿，尤异是龙脊。
李舟名父子，清峻流辈伯。
人间好少年，不必须白晰。
十五富文史，十八足宾客。
十九授校书，二十声辉赫。
众中每一见，使我潜动魄。
自恐二男儿，辛勤养无益。
乾元元年春，万姓始安宅。
舟也衣彩衣，告我欲远适。
倚门固有望，敛衽就行役。
南登吟白华，已见楚山碧。
蔼蔼咸阳都，冠盖日云积。
何时太夫人，堂上会亲戚。
汝翁草明光，天子正前席。
归期岂烂漫，别意终感激。
顾我蓬屋姿，谬通金闺籍。
小来习性懒，晚节慵转剧。
每愁悔吝作，如觉天地窄。
羡君齿发新，行己能夕惕。
临岐意颇切，对酒不能吃。
回身视绿野，惨澹如荒泽。
老雁春忍饥，哀号待枯麦。
时哉高飞燕，绚练新羽翮。
长云湿褒斜，汉水饶巨石。
无令轩车迟，衰疾悲夙昔。

「洗兵马」
中兴诸将收山东，捷书日报清昼同。
河广传闻一苇过，胡危命在破竹中。
祗残邺城不日得，独任朔方无限功。
京师皆骑汗血马，回纥喂肉葡萄宫。
已喜皇威清海岱，常思仙仗过崆峒。
三年笛里关山月，万国兵前草木风。
成王功大心转小，郭相谋深古来少。
司徒清鉴悬明镜，尚书气与秋天杳。
二三豪俊为时出，整顿乾坤济时了。
东走无复忆鲈鱼，南飞觉有安巢鸟。
青春复随冠冕入，紫禁正耐烟花绕。
鹤禁通霄凤辇备，鸡鸣问寝龙楼晓。
攀龙附凤势莫当，天下尽化为侯王。
汝等岂知蒙帝力，时来不得夸身强。
关中既留萧丞相，幕下复用张子房。
张公一生江海客，身长九尺须眉苍。
征起适遇风云会，扶颠始知筹策良。
青袍白马更何有，后汉今周喜再昌。
寸地尺天皆入贡，奇祥异瑞争来送。
不知何国致白环，复道诸山得银瓮。
隐士休歌紫芝曲，词人解撰河清颂。
田家望望惜雨干，布谷处处催春种。
淇上健儿归莫懒，城南思妇愁多梦。
安得壮士挽天河，净洗甲兵长不用。

「留花门」
北门天骄子，饱肉气勇决。
高秋马肥健，挟矢射汉月。
自古以为患，诗人厌薄伐。
修德使其来，羁縻固不绝。
胡为倾国至，出入暗金阙。
中原有驱除，隐忍用此物。
公主歌黄鹄，君王指白日。
连云屯左辅，百里见积雪。
长戟鸟休飞，哀笳曙幽咽。
田家最恐惧，麦倒桑枝折。
沙苑临清渭，泉香草丰洁。
渡河不用船，千骑常撇烈。
胡尘逾太行，杂种抵京室。
花门既须留，原野转萧瑟。

「病后遇王倚饮，赠歌」
麟角凤觜世莫识，煎胶续弦奇自见。
尚看王生抱此怀，在于甫也何由羡。
且遇王生慰畴昔，素知贱子甘贫贱。
酷见冻馁不足耻，多病沈年苦无健。
王生怪我颜色恶，答云伏枕艰难遍，疟疠三秋孰可忍，寒热百日相交战。
头白眼暗坐有胝，肉黄皮皱命如线。
惟生哀我未平复，为我力致美肴膳。
遣人向市赊香粳，唤妇出房亲自馔。
长安冬菹酸且绿，金城土酥静如练。
兼求富豪且割鲜，密沽斗酒谐终宴。
故人情义晚谁似，令我手脚轻欲漩。
老马为驹信不虚，当时得意况深眷。
但使残年饱吃饭，只愿无事常相见。

「湖城东遇孟云卿，复归刘颢宅宿宴，饮散因为醉歌」
疾风吹尘暗河县，行子隔手不相见。
湖城城南一开眼，驻马偶识云卿面。
向非刘颢为地主，懒回鞭辔成高宴。
刘侯叹我携客来，置酒张灯促华馔。
且将款曲终今夕，休语艰难尚酣战。
照室红炉促曙光，萦窗素月垂文练。
天开地裂长安陌，寒尽春生洛阳殿。
岂知驱车复同轨，可惜刻漏随更箭。
人生会合不可常，庭树鸡鸣泪如线。

「阌乡姜七少府设脍，戏赠长歌」
姜侯设脍当严冬，昨日今日皆天风。
河冻未渔不易得，凿冰恐侵河伯宫。
饔人受鱼鲛人手，洗鱼磨刀鱼眼红。
无声细下飞碎雪，有骨已剁觜春葱。
偏劝腹腴愧年少，软炊香饭缘老翁。
落砧何曾白纸湿，放箸未觉金盘空。
新欢便饱姜侯德，清觞异味情屡极。
东归贪路自觉难，欲别上马身无力。
可怜为人好心事，于我见子真颜色。
不恨我衰子贵时，怅望且为今相忆。

「戏赠阌乡秦少公短歌」
去年行宫当太白，朝回君是同舍客。
同心不减骨肉亲，每语见许文章伯。
今日时清两京道，相逢苦觉人情好。
昨夜邀欢乐更无，多才依旧能潦倒。

「李鄠县丈人胡马行」
丈人骏马名胡骝，前年避胡过金牛。
回鞭却走见天子，朝饮汉水暮灵州。
自矜胡骝奇绝代，乘出千人万人爱。
一闻说尽急难材，转益愁向驽骀辈。
头上锐耳批秋竹，脚下高蹄削寒玉。
始知神龙别有种，不比俗马空多肉。
洛阳大道时再清，累日喜得俱东行。
凤臆龙鬐未易识，侧身注目长风生。

「义鹘」
阴崖有苍鹰，养子黑柏颠。
白蛇登其巢，吞噬恣朝餐。
雄飞远求食，雌者鸣辛酸。
力强不可制，黄口无半存。
其父从西归，翻身入长烟。
斯须领健鹘，痛愤寄所宣。
斗上捩孤影，噭哮来九天。
修鳞脱远枝，巨颡坼老拳。
高空得蹭蹬，短草辞蜿蜒。
折尾能一掉，饱肠皆已穿。
生虽灭众雏，死亦垂千年。
物情有报复，快意贵目前。
兹实鸷鸟最，急难心炯然。
功成失所往，用舍何其贤。
近经潏水湄，此事樵夫传。
飘萧觉素发，凛欲冲儒冠。
人生许与分，只在顾盼间。
聊为义鹘行，用激壮士肝。

「画鹘行」
高堂见生鹘，飒爽动秋骨。
初惊无拘挛，何得立突兀。
乃知画师妙，功刮造化窟。
写作神骏姿，充君眼中物。
乌鹊满樛枝，轩然恐其出。
侧脑看青霄，宁为众禽没。
长翮如刀剑，人寰可超越。
乾坤空峥嵘，粉墨且萧瑟。
缅思云沙际，自有烟雾质。
吾今意何伤，顾步独纡郁。

「瘦马行」
东郊瘦马使我伤，骨骼硉兀如堵墙。
绊之欲动转欹侧，此岂有意仍腾骧。
细看六印带官字，众道三军遗路旁。
皮干剥落杂泥滓，毛暗萧条连雪霜。
去岁奔波逐馀寇，骅骝不惯不得将。
士卒多骑内厩马，惆怅恐是病乘黄。
当时历块误一蹶，委弃非汝能周防。
见人惨澹若哀诉，失主错莫无晶光。
天寒远放雁为伴，日暮不收乌啄疮。
谁家且养愿终惠，更试明年春草长。

「新安吏」
客行新安道，喧呼闻点兵。
借问新安吏，县小更无丁。
府帖昨夜下，次选中男行。
中男绝短小，何以守王城。
肥男有母送，瘦男独伶俜。
白水暮东流，青山犹哭声。
莫自使眼枯，收汝泪纵横。
眼枯即见骨，天地终无情。
我军取相州，日夕望其平。
岂意贼难料，归军星散营。
就粮近故垒，练卒依旧京。
掘壕不到水，牧马役亦轻。
况乃王师顺，抚养甚分明。
送行勿泣血，仆射如父兄。

「潼关吏」
士卒何草草，筑城潼关道。
大城铁不如，小城万丈馀。
借问潼关吏，修关还备胡。
要我下马行，为我指山隅。
连云列战格，飞鸟不能逾。
胡来但自守，岂复忧西都。
丈人视要处，窄狭容单车。
艰难奋长戟，万古用一夫。
哀哉桃林战，百万化为鱼。
请嘱防关将，慎勿学哥舒。

「石壕吏」
暮投石壕村，有吏夜捉人。
老翁逾墙走，老妇出门看。
吏呼一何怒，妇啼一何苦。
听妇前致词，三男邺城戍。
一男附书至，二男新战死。
存者且偷生，死者长已矣。
室中更无人，惟有乳下孙。
有孙母未去，出入无完裙。
老妪力虽衰，请从吏夜归。
急应河阳役，犹得备晨炊。
夜久语声绝，如闻泣幽咽。
天明登前途，独与老翁别。

「新婚别」
兔丝附蓬麻，引蔓故不长。
嫁女与征夫，不如弃路旁。
结发为妻子，席不暖君床。
暮婚晨告别，无乃太匆忙。
君行虽不远，守边赴河阳。
妾身未分明，何以拜姑嫜。
父母养我时，日夜令我藏。
生女有所归，鸡狗亦得将。
君今往死地，沈痛迫中肠。
誓欲随君去，形势反苍黄。
勿为新婚念，努力事戎行。
妇人在军中，兵气恐不扬。
自嗟贫家女，久致罗襦裳。
罗襦不复施，对君洗红妆。
仰视百鸟飞，大小必双翔。
人事多错迕，与君永相望。

「垂老别」
四郊未宁静，垂老不得安。
子孙阵亡尽，焉用身独完。
投杖出门去，同行为辛酸。
幸有牙齿存，所悲骨髓干。
男儿既介胄，长揖别上官。
老妻卧路啼，岁暮衣裳单。
孰知是死别，且复伤其寒。
此去必不归，还闻劝加餐。
土门壁甚坚，杏园度亦难。
势异邺城下，纵死时犹宽。
人生有离合，岂择衰老端。
忆昔少壮日，迟回竟长叹。
万国尽征戍，烽火被冈峦。
积尸草木腥，流血川原丹。
何乡为乐土，安敢尚盘桓。
弃绝蓬室居，塌然摧肺肝。

「无家别」
寂寞天宝后，园庐但蒿藜。
我里百馀家，世乱各东西。
存者无消息，死者为尘泥。
贱子因阵败，归来寻旧蹊。
人行见空巷，日瘦气惨凄。
但对狐与狸，竖毛怒我啼。
四邻何所有，一二老寡妻。
宿鸟恋本枝，安辞且穷栖。
方春独荷锄，日暮还灌畦。
县吏知我至，召令习鼓鞞。
虽从本州役，内顾无所携。
近行止一身，远去终转迷。
家乡既荡尽，远近理亦齐。
永痛长病母，五年委沟谿。
生我不得力，终身两酸嘶。
人生无家别，何以为烝黎。

「夏日叹」
夏日出东北，陵天经中街。
朱光彻厚地，郁蒸何由开。
上苍久无雷，无乃号令乖。
雨降不濡物，良田起黄埃。
飞鸟苦热死，池鱼涸其泥。
万人尚流冗，举目唯蒿莱。
至今大河北，化作虎与豺。
浩荡想幽蓟，王师安在哉。
对食不能餐，我心殊未谐。
眇然贞观初，难与数子偕。

「夏夜叹」
永日不可暮，炎蒸毒我肠。
安得万里风，飘飖吹我裳。
昊天出华月，茂林延疏光。
仲夏苦夜短，开轩纳微凉。
虚明见纤毫，羽虫亦飞扬。
物情无巨细，自适固其常。
念彼荷戈士，穷年守边疆。
何由一洗濯，执热互相望。
竟夕击刁斗，喧声连万方。
青紫虽被体，不如早还乡。
北城悲笳发，鹳鹤号且翔。
况复烦促倦，激烈思时康。

「立秋后题」
日月不相饶，节序昨夜隔。
玄蝉无停号，秋燕已如客。
平生独往愿，惆怅年半百。
罢官亦由人，何事拘形役。

「贻阮隐居」
陈留风俗衰，人物世不数。
塞上得阮生，迥继先父祖。
贫知静者性，自益毛发古。
车马入邻家，蓬蒿翳环堵。
清诗近道要，识子用心苦。
寻我草径微，褰裳蹋寒雨。
更议居远村，避喧甘猛虎。
足明箕颍客，荣贵如粪土。

「遣兴三首」
下马古战场，四顾但茫然。
风悲浮云去，黄叶坠我前。
朽骨穴蝼蚁，又为蔓草缠。
故老行叹息，今人尚开边。
汉虏互胜负，封疆不常全。
安得廉耻将，三军同晏眠。
高秋登塞山，南望马邑州。
降虏东击胡，壮健尽不留。
穹庐莽牢落，上有行云愁。
老弱哭道路，愿闻甲兵休。
邺中事反覆，死人积如丘。
诸将已茅土，载驱谁与谋。
丰年孰云迟，甘泽不在早。
耕田秋雨足，禾黍已映道。
春苗九月交，颜色同日老。
劝汝衡门士，忽悲尚枯槁。
时来展材力，先后无丑好。
但讶鹿皮翁，忘机对芳草。

「昔游」
昔谒华盖君，深求洞宫脚。
玉棺已上天，白日亦寂寞。
暮升艮岑顶，巾几犹未却。
弟子四五人，入来泪俱落。
余时游名山，发轫在远壑。
良觌违夙愿，含凄向寥廓。
林昏罢幽磬，竟夜伏石阁。
王乔下天坛，微月映皓鹤。
晨溪向虚駃，归径行已昨。
岂辞青鞋胝，怅望金匕药。
东蒙赴旧隐，尚忆同志乐。
休事董先生，于今独萧索。
胡为客关塞，道意久衰薄。
妻子亦何人，丹砂负前诺。
虽悲鬒发变，未忧筋力弱。
扶藜望清秋，有兴入庐霍。

「幽人」
孤云亦群游，神物有所归。
麟凤在赤霄，何当一来仪。
往与惠荀辈，中年沧洲期。
天高无消息，弃我忽若遗。
内惧非道流，幽人见瑕疵。
洪涛隐语笑，鼓枻蓬莱池。
崔嵬扶桑日，照耀珊瑚枝。
风帆倚翠盖，暮把东皇衣。
咽漱元和津，所思烟霞微。
知名未足称，局促商山芝。
五湖复浩荡，岁暮有馀悲。

「佳人」
绝代有佳人，幽居在空谷。
自云良家子，零落依草木。
关中昔丧败，兄弟遭杀戮。
官高何足论，不得收骨肉。
世情恶衰歇，万事随转烛。
夫婿轻薄儿，新人已如玉。
合昏尚知时，鸳鸯不独宿。
但见新人笑，那闻旧人哭。
在山泉水清，出山泉水浊。
侍婢卖珠回，牵萝补茅屋。
摘花不插发，采柏动盈掬。
天寒翠袖薄，日暮倚修竹。

「赤谷西崦人家」
跻险不自喧，出郊已清目。
溪回日气暖，径转山田熟。
鸟雀依茅茨，藩篱带松菊。
如行武陵暮，欲问桃花宿。

「西枝村寻置草堂地，夜宿赞公土室二首」
出郭眄细岑，披榛得微路。
溪行一流水，曲折方屡渡。
赞公汤休徒，好静心迹素。
昨枉霞上作，盛论岩中趣。
怡然共携手，恣意同远步。
扪萝涩先登，陟巘眩反顾。
要求阳冈暖，苦陟阴岭沍。
惆怅老大藤，沈吟屈蟠树。
卜居意未展，杖策回且暮。
层巅馀落日，早蔓已多露。
天寒鸟已归，月出人更静。
土室延白光，松门耿疏影。
跻攀倦日短，语乐寄夜永。
明燃林中薪，暗汲石底井。
大师京国旧，德业天机秉。
从来支许游，兴趣江湖迥。
数奇谪关塞，道广存箕颍。
何知戎马间，复接尘事屏。
幽寻岂一路，远色有诸岭。
晨光稍曚曨，更越西南顶。

「寄赞上人」
一昨陪锡杖，卜邻南山幽。
年侵腰脚衰，未便阴崖秋。
重冈北面起，竟日阳光留。
茅屋买兼土，斯焉心所求。
近闻西枝西，有谷杉黍稠。
亭午颇和暖，石田又足收。
当期塞雨干，宿昔齿疾瘳。
裴回虎穴上，面势龙泓头。
柴荆具茶茗，径路通林丘。
与子成二老，来往亦风流。

「太平寺泉眼」
招提凭高冈，疏散连草莽。
出泉枯柳根，汲引岁月古。
石间见海眼，天畔萦水府。
广深丈尺间，宴息敢轻侮。
青白二小蛇，幽姿可时睹。
如丝气或上，烂熳为云雨。
山头到山下，凿井不尽土。
取供十方僧，香美胜牛乳。
北风起寒文，弱藻舒翠缕。
明涵客衣净，细荡林影趣。
何当宅下流，馀润通药圃。
三春湿黄精，一食生毛羽。

「梦李白二首」
死别已吞声，生别常恻恻。
江南瘴疠地，逐客无消息。
故人入我梦，明我长相忆。
恐非平生魂，路远不可测。
魂来枫叶青，魂返关塞黑。
君今在罗网，何以有羽翼。
落月满屋梁，犹疑照颜色。
水深波浪阔，无使皎龙得。
浮云终日行，游子久不至。
三夜频梦君，情亲见君意。
告归常局促，苦道来不易。
江湖多风波，舟楫恐失坠。
出门搔白首，若负平生志。
冠盖满京华，斯人独憔悴。
孰云网恢恢，将老身反累。
千秋万岁名，寂寞身后事。

「有怀台州郑十八司户」
天台隔三江，风浪无晨暮。
郑公纵得归，老病不识路。
昔如水上鸥，今如罝中兔。
性命由他人，悲辛但狂顾。
山鬼独一脚，蝮蛇长如树。
呼号傍孤城，岁月谁与度。
从来御魑魅，多为才名误。
夫子嵇阮流，更被时俗恶。
海隅微小吏，眼暗发垂素。
黄帽映青袍，非供折腰具。
平生一杯酒，见我故人遇。
相望无所成，乾坤莽回互。

「遣兴五首」
蛰龙三冬卧，老鹤万里心。
昔时贤俊人，未遇犹视今。
嵇康不得死，孔明有知音。
又如垄底松，用舍在所寻。
大哉霜雪干，岁久为枯林。
昔者庞德公，未曾入州府。
襄阳耆旧间，处士节独苦。
岂无济时策，终竟畏罗罟。
林茂鸟有归，水深鱼知聚。
举家依鹿门，刘表焉得取。
我今日夜忧，诸弟各异方。
不知死与生，何况道路长。
避寇一分散，饥寒永相望。
岂无柴门归，欲出畏虎狼。
仰看云中雁，禽鸟亦有行。
蓬生非无根，漂荡随高风。
天寒落万里，不复归本丛。
客子念故宅，三年门巷空。
怅望但烽火，戎车满关东。
生涯能几何，常在羁旅中。
昔在洛阳时，亲友相追攀。
送客东郊道，遨游宿南山。
烟尘阻长河，树羽成皋间。
回首载酒地，岂无一日还。
丈夫贵壮健，惨戚非朱颜。

「遣兴五首」
朔风飘胡雁，惨澹带砂砾。
长林何萧萧，秋草萋更碧。
北里富熏天，高楼夜吹笛。
焉知南邻客，九月犹絺绤。
长陵锐头儿，出猎待明发。
騂弓金爪镝，白马蹴微雪。
未知所驰逐，但见暮光灭。
归来悬两狼，门户有旌节。
漆有用而割，膏以明自煎。
兰摧白露下，桂折秋风前。
府中罗旧尹，沙道尚依然。
赫赫萧京兆，今为时所怜。
猛虎凭其威，往往遭急缚。
雷吼徒咆哮，枝撑已在脚。
忽看皮寝处，无复睛闪烁。
人有甚于斯，足以劝元恶。
朝逢富家葬，前后皆辉光。
共指亲戚大，缌麻百夫行。
送者各有死，不须羡其强。
君看束练去，亦得归山冈。

「遣兴五首」
天用莫如龙，有时系扶桑。
顿辔海徒涌，神人身更长。
性命苟不存，英雄徒自强。
吞声勿复道，真宰意茫茫。
地用莫如马，无良复谁记。
此日千里鸣，追风可君意。
君看渥洼种，态与驽骀异。
不杂蹄啮间，逍遥有能事。
陶潜避俗翁，未必能达道。
观其著诗集，颇亦恨枯槁。
达生岂是足，默识盖不早。
有子贤与愚，何其挂怀抱。
贺公雅吴语，在位常清狂。
上疏乞骸骨，黄冠归故乡。
爽气不可致，斯人今则亡。
山阴一茅宇，江海日凄凉。
吾怜孟浩然，裋褐即长夜。
赋诗何必多，往往凌鲍谢。
清江空旧鱼，春雨馀甘蔗。
每望东南云，令人几悲吒。

「前出塞九首」
戚戚去故里，悠悠赴交河。
公家有程期，亡命婴祸罗。
君已富土境，开边一何多。
弃绝父母恩，吞声行负戈。
出门日已远，不受徒旅欺。
骨肉恩岂断，男儿死无时。
走马脱辔头，手中挑青丝。
捷下万仞冈，俯身试搴旗。
磨刀呜咽水，水赤刃伤手。
欲轻肠断声，心绪乱已久。
丈夫誓许国，愤惋复何有。
功名图骐驎，战骨当速朽。
送徒既有长，远戍亦有身。
生死向前去，不劳吏怒嗔。
路逢相识人，附书与六亲。
哀哉两决绝，不复同苦辛。
迢迢万馀里，领我赴三军。
军中异苦乐，主将宁尽闻。
隔河见胡骑，倏忽数百群。
我始为奴仆，几时树功勋。
挽弓当挽强，用箭当用长。
射人先射马，擒贼先擒王。
杀人亦有限，列国自有疆。
苟能制侵陵，岂在多杀伤。
驱马天雨雪，军行入高山。
径危抱寒石，指落曾冰间。
已去汉月远，何时筑城还。
浮云暮南征，可望不可攀。
单于寇我垒，百里风尘昏。
雄剑四五动，彼军为我奔。
虏其名王归，系颈授辕门。
潜身备行列，一胜何足论。
从军十年馀，能无分寸功。
众人贵苟得，欲语羞雷同。
中原有斗争，况在狄与戎。
丈夫四方志，安可辞固穷。

「后出塞五首」
男儿生世间，及壮当封侯。
战伐有功业，焉能守旧丘。
召募赴蓟门，军动不可留。
千金买马鞭，百金装刀头。
闾里送我行，亲戚拥道周。
斑白居上列，酒酣进庶羞。
少年别有赠，含笑看吴钩。
朝进东门营，暮上河阳桥。
落日照大旗，马鸣风萧萧。
平沙列万幕，部伍各见招。
中天悬明月，令严夜寂寥。
悲笳数声动，壮士惨不骄。
借问大将谁，恐是霍嫖姚。
古人重守边，今人重高勋。
岂知英雄主，出师亘长云。
六合已一家，四夷且孤军。
遂使貔虎士，奋身勇所闻。
拔剑击大荒，日收胡马群。
誓开玄冥北，持以奉吾君。
献凯日继踵，两蕃静无虞。
渔阳豪侠地，击鼓吹笙竽。
云帆转辽海，粳稻来东吴。
越罗与楚练，照耀舆台躯。
主将位益崇，气骄凌上都。
边人不敢议，议者死路衢。
我本良家子，出师亦多门。
将骄益愁思，身贵不足论。
跃马二十年，恐辜明主恩。
坐见幽州骑，长驱河洛昏。
中夜间道归，故里但空村。
恶名幸脱免，穷老无儿孙。

「别赞上人」
百川日东流，客去亦不息。
我生苦漂荡，何时有终极。
赞公释门老，放逐来上国。
还为世尘婴，颇带憔悴色。
杨枝晨在手，豆子雨已熟。
是身如浮云，安可限南北。
异县逢旧友，初忻写胸臆。
天长关塞寒，岁暮饥冻逼。
野风吹征衣，欲别向曛黑。
马嘶思故枥，归鸟尽敛翼。
古来聚散地，宿昔长荆棘。
相看俱衰年，出处各努力。

「万丈潭」
青溪合冥莫，神物有显晦。
龙依积水蟠，窟压万丈内。
跼步凌垠堮，侧身下烟霭。
前临洪涛宽，却立苍石大。
山色一径尽，崖绝两壁对。
削成根虚无，倒影垂澹瀩。
黑如湾澴底，清见光炯碎。
孤云倒来深，飞鸟不在外。
高萝成帷幄，寒木累旌旆。
远川曲通流，嵌窦潜泄濑。
造幽无人境，发兴自我辈。
告归遗恨多，将老斯游最。
闭藏修鳞蛰，出入巨石碍。
何事暑天过，快意风雨会。

「两当县吴十侍御江上宅」
寒城朝烟澹，山谷落叶赤。
阴风千里来，吹汝江上宅。
鹍鸡号枉渚，日色傍阡陌。
借问持斧翁，几年长沙客。
哀哀失木狖，矫矫避弓翮。
亦知故乡乐，未敢思夙昔。
昔在凤翔都，共通金闺籍。
天子犹蒙尘，东郊暗长戟。
兵家忌间谍，此辈常接迹。
台中领举劾，君必慎剖析。
不忍杀无辜，所以分白黑。
上官权许与，失意见迁斥。
仲尼甘旅人，向子识损益。
朝廷非不知，闭口休叹息。
余时忝诤臣，丹陛实咫尺。
相看受狼狈，至死难塞责。
行迈心多违，出门无与适。
于公负明义，惆怅头更白。

「发秦州」
我衰更懒拙，生事不自谋。
无食问乐土，无衣思南州。
汉源十月交，天气凉如秋。
草木未黄落，况闻山水幽。
栗亭名更佳，下有良田畴。
充肠多薯蓣，崖蜜亦易求。
密竹复冬笋，清池可方舟。
虽伤旅寓远，庶遂平生游。
此邦俯要冲，实恐人事稠。
应接非本性，登临未销忧。
谿谷无异石，塞田始微收。
岂复慰老夫，惘然难久留。
日色隐孤戍，乌啼满城头。
中宵驱车去，饮马寒塘流。
磊落星月高，苍茫云雾浮。
大哉乾坤内，吾道长悠悠。

「赤谷」
天寒霜雪繁，游子有所之。
岂但岁月暮，重来未有期。
晨发赤谷亭，险艰方自兹。
乱石无改辙，我车已载脂。
山深苦多风，落日童稚饥。
悄然村墟迥，烟火何由追。
贫病转零落，故乡不可思。
常恐死道路，永为高人嗤。

「铁堂峡」
山风吹游子，缥缈乘险绝。
峡形藏堂隍，壁色立积铁。
径摩穹苍蟠，石与厚地裂。
修纤无垠竹，嵌空太始雪。
威迟哀壑底，徒旅惨不悦。
水寒长冰横，我马骨正折。
生涯抵弧矢，盗贼殊未灭。
飘蓬逾三年，回首肝肺热。

「盐井」
卤中草木白，青者官盐烟。
官作既有程，煮盐烟在川。
汲井岁榾榾，出车日连连。
自公斗三百，转致斛六千。
君子慎止足，小人苦喧阗。
我何良叹嗟，物理固自然。

「寒硖」
行迈日悄悄，山谷势多端。
云门转绝岸，积阻霾天寒。
寒硖不可度，我实衣裳单。
况当仲冬交，溯沿增波澜。
野人寻烟语，行子傍水餐。
此生免荷殳，未敢辞路难。

「法镜寺」
身危适他州，勉强终劳苦。
神伤山行深，愁破崖寺古。
婵娟碧鲜净，萧摵寒箨聚。
回回山根水，冉冉松上雨。
泄云蒙清晨，初日翳复吐。
朱甍半光炯，户牖粲可数。
拄策忘前期，出萝已亭午。
冥冥子规叫，微径不复取。

「青阳峡」
塞外苦厌山，南行道弥恶。
冈峦相经亘，云水气参错。
林迥硖角来，天窄壁面削。
溪西五里石，奋怒向我落。
仰看日车侧，俯恐坤轴弱。
魑魅啸有风，霜霰浩漠漠。
昨忆逾陇坂，高秋视吴岳。
东笑莲华卑，北知崆峒薄。
超然侔壮观，已谓殷寥廓。
突兀犹趁人，及兹叹冥莫。

「龙门镇」
细泉兼轻冰，沮洳栈道湿。
不辞辛苦行，迫此短景急。
石门雪云隘，古镇峰峦集。
旌竿暮惨澹，风水白刃涩。
胡马屯成皋，防虞此何及。
嗟尔远戍人，山寒夜中泣。

「石龛」
熊罴哮我东，虎豹号我西。
我后鬼长啸，我前狨又啼。
天寒昏无日，山远道路迷。
驱车石龛下，仲冬见虹霓。
伐竹者谁子，悲歌上云梯。
为官采美箭，五岁供梁齐。
苦云直簳尽，无以充提携。
奈何渔阳骑，飒飒惊烝黎。

「积草岭」
连峰积长阴，白日递隐见。
飕飕林响交，惨惨石状变。
山分积草岭，路异明水县。
旅泊吾道穷，衰年岁时倦。
卜居尚百里，休驾投诸彦。
邑有佳主人，情如已会面。
来书语绝妙，远客惊深眷。
食蕨不愿馀，茅茨眼中见。

「泥功山」
朝行青泥上，暮在青泥中。
泥泞非一时，版筑劳人功。
不畏道途永，乃将汩没同。
白马为铁骊，小儿成老翁。
哀猿透却坠，死鹿力所穷。
寄语北来人，后来莫匆匆。

「凤凰台」
亭亭凤凰台，北对西康州。
西伯今寂寞，凤声亦悠悠。
山峻路绝踪，石林气高浮。
安得万丈梯，为君上上头。
恐有无母雏，饥寒日啾啾。
我能剖心出，饮啄慰孤愁。
心以当竹实，炯然无外求。
血以当醴泉，岂徒比清流。
所贵王者瑞，敢辞微命休。
坐看彩翮长，举意八极周。
自天衔瑞图，飞下十二楼。
图以奉至尊，凤以垂鸿猷。
再光中兴业，一洗苍生忧。
深衷正为此，群盗何淹留。

「乾元中寓居同谷县，作歌七首」
有客有客字子美，白头乱发垂过耳。
岁拾橡栗随狙公，天寒日暮山谷里。
中原无书归不得，手脚冻皴皮肉死。
呜呼一歌兮歌已哀，悲风为我从天来。
长镵长镵白木柄，我生托子以为命。
黄精无苗山雪盛，短衣数挽不掩胫。
此时与子空归来，男呻女吟四壁静。
呜呼二歌兮歌始放，邻里为我色惆怅。
有弟有弟在远方，三人各瘦何人强。
生别展转不相见，胡尘暗天道路长。
东飞鴐鹅后鹙鶬，安得送我置汝旁。
呜呼三歌兮歌三发，汝归何处收兄骨。
有妹有妹在钟离，良人早殁诸孤痴。
长淮浪高蛟龙怒，十年不见来何时。
扁舟欲往箭满眼，杳杳南国多旌旗。
呜呼四歌兮歌四奏，林猿为我啼清昼。
四山多风溪水急，寒雨飒飒枯树湿。
黄蒿古城云不开，白狐跳梁黄狐立。
我生何为在穷谷，中夜起坐万感集。
呜呼五歌兮歌正长，魂招不来归故乡。
南有龙兮在山湫，古木巃嵸枝相樛。
木叶黄落龙正蛰，蝮蛇东来水上游。
我行怪此安敢出，拔剑欲斩且复休。
呜呼六歌兮歌思迟，溪壑为我回春姿。
男儿生不成名身已老，三年饥走荒山道。
长安卿相多少年，富贵应须致身早。
山中儒生旧相识，但话宿昔伤怀抱。
呜呼七歌兮悄终曲，仰视皇天白日速。

「发同谷县」
贤有不黔突，圣有不暖席。
况我饥愚人，焉能尚安宅。
始来兹山中，休驾喜地僻。
奈何迫物累，一岁四行役。
忡忡去绝境，杳杳更远适。
停骖龙潭云，回首白崖石。
临岐别数子，握手泪再滴。
交情无旧深，穷老多惨戚。
平生懒拙意，偶值栖遁迹。
去住与愿违，仰惭林间翮。

「木皮岭」
首路栗亭西，尚想凤凰村。
季冬携童稚，辛苦赴蜀门。
南登木皮岭，艰险不易论。
汗流被我体，祁寒为之暄。
远岫争辅佐，千岩自崩奔。
始知五岳外，别有他山尊。
仰干塞大明，俯入裂厚坤。
再闻虎豹斗，屡跼风水昏。
高有废阁道，摧折如短辕。
下有冬青林，石上走长根。
西崖特秀发，焕若灵芝繁。
润聚金碧气，清无沙土痕。
忆观昆仑图，目击悬圃存。
对此欲何适，默伤垂老魂。

「白沙渡」
畏途随长江，渡口下绝岸。
差池上舟楫，杳窕入云汉。
天寒荒野外，日暮中流半。
我马向北嘶，山猿饮相唤。
水清石礧礧，沙白滩漫漫。
迥然洗愁辛，多病一疏散。
高壁抵嶔崟，洪涛越凌乱。
临风独回首，揽辔复三叹。

「水会渡」
山行有常程，中夜尚未安。
微月没已久，崖倾路何难。
大江动我前，汹若溟渤宽。
篙师暗理楫，歌笑轻波澜。
霜浓木石滑，风急手足寒。
入舟已千忧，陟巘仍万盘。
迥眺积水外，始知众星乾。
远游令人瘦，衰疾惭加餐。

「飞仙阁」
土门山行窄，微径缘秋毫。
栈云阑干峻，梯石结构牢。
万壑欹疏林，积阴带奔涛。
寒日外澹泊，长风中怒号。
歇鞍在地底，始觉所历高。
往来杂坐卧，人马同疲劳。
浮生有定分，饥饱岂可逃。
叹息谓妻子，我何随汝曹。

「五盘」
五盘虽云险，山色佳有馀。
仰凌栈道细，俯映江木疏。
地僻无网罟，水清反多鱼。
好鸟不妄飞，野人半巢居。
喜见淳朴俗，坦然心神舒。
东郊尚格斗，巨猾何时除。
故乡有弟妹，流落随丘墟。
成都万事好，岂若归吾庐。

「龙门阁」
清江下龙门，绝壁无尺土。
长风驾高浪，浩浩自太古。
危途中萦盘，仰望垂线缕。
滑石欹谁凿，浮梁袅相拄。
目眩陨杂花，头风吹过雨。
百年不敢料，一坠那得取。
饱闻经瞿塘，足见度大庾。
终身历艰险，恐惧从此数。

「石柜阁」
季冬日已长，山晚半天赤。
蜀道多早花，江间饶奇石。
石柜曾波上，临虚荡高壁。
清晖回群鸥，暝色带远客。
羁栖负幽意，感叹向绝迹。
信甘孱懦婴，不独冻馁迫。
优游谢康乐，放浪陶彭泽。
吾衰未自安，谢尔性所适。

「桔柏渡」
青冥寒江渡，驾竹为长桥。
竿湿烟漠漠，江永风萧萧。
连笮动袅娜，征衣飒飘飖。
急流鸨鹢散，绝岸鼋鼍骄。
西辕自兹异，东逝不可要。
高通荆门路，阔会沧海潮。
孤光隐顾眄，游子怅寂寥。
无以洗心胸，前登但山椒。

「剑门」
惟天有设险，剑门天下壮。
连山抱西南，石角皆北向。
两崖崇墉倚，刻画城郭状。
一夫怒临关，百万未可傍。
珠玉走中原，岷峨气凄怆。
三皇五帝前，鸡犬各相放。
后王尚柔远，职贡道已丧。
至今英雄人，高视见霸王。
并吞与割据，极力不相让。
吾将罪真宰，意欲铲叠嶂。
恐此复偶然，临风默惆怅。

「鹿头山」
鹿头何亭亭，是日慰饥渴。
连山西南断，俯见千里豁。
游子出京华，剑门不可越。
及兹险阻尽，始喜原野阔。
殊方昔三分，霸气曾间发。
天下今一家，云端失双阙。
悠然想扬马，继起名硉兀。
有文令人伤，何处埋尔骨。
纡馀脂膏地，惨澹豪侠窟。
仗钺非老臣，宣风岂专达。
冀公柱石姿，论道邦国活。
斯人亦何幸，公镇逾岁月。

「成都府」
翳翳桑榆日，照我征衣裳。
我行山川异，忽在天一方。
但逢新人民，未卜见故乡。
大江东流去，游子去日长。
曾城填华屋，季冬树木苍。
喧然名都会，吹箫间笙簧。
信美无与适，侧身望川梁。
鸟雀夜各归，中原杳茫茫。
初月出不高，众星尚争光。
自古有羁旅，我何苦哀伤。

「石笋行」
君不见益州城西门，陌上石笋双高蹲。
古来相传是海眼，苔藓蚀尽波涛痕。
雨多往往得瑟瑟，此事恍惚难明论。
恐是昔时卿相墓，立石为表今仍存。
惜哉俗态好蒙蔽，亦如小臣媚至尊。
政化错迕失大体，坐看倾危受厚恩。
嗟尔石笋擅虚名，后来未识犹骏奔。
安得壮士掷天外，使人不疑见本根。

「石犀行」
君不见秦时蜀太守，刻石立作三犀牛。
自古虽有厌胜法，天生江水向东流。
蜀人矜夸一千载，泛溢不近张仪楼。
今年灌口损户口，此事或恐为神羞。
终藉堤防出众力，高拥木石当清秋。
先王作法皆正道，鬼怪何得参人谋。
嗟尔三犀不经济，缺讹只与长川逝。
但见元气常调和，自免洪涛恣凋瘵。
安得壮士提天纲，再平水土犀奔茫。

「杜鹃行」
君不见昔日蜀天子，化作杜鹃似老乌。
寄巢生子不自啄，群鸟至今与哺雏。
虽同君臣有旧礼，骨肉满眼身羁孤。
业工窜伏深树里，四月五月偏号呼。
其声哀痛口流血，所诉何事常区区。
尔岂摧残始发愤，羞带羽翮伤形愚。
苍天变化谁料得，万事反覆何所无。
万事反覆何所无，岂忆当殿群臣趋。

「赠蜀僧闾丘师兄」
大师铜梁秀，籍籍名家孙。
呜呼先博士，炳灵精气奔。
惟昔武皇后，临轩御乾坤。
多士尽儒冠，墨客蔼云屯。
当时上紫殿，不独卿相尊。
世传闾丘笔，峻极逾昆仑。
凤藏丹霄暮，龙去白水浑。
青荧雪岭东，碑碣旧制存。
斯文散都邑，高价越玙璠。
晚看作者意，妙绝与谁论。
吾祖诗冠古，同年蒙主恩。
豫章夹日月，岁久空深根。
小子思疏阔，岂能达词门。
穷愁一挥泪，相遇即诸昆。
我住锦官城，兄居祇树园。
地近慰旅愁，往来当丘樊。
天涯歇滞雨，粳稻卧不翻。
漂然薄游倦，始与道侣敦。
景晏步修廊，而无车马喧。
夜阑接软语，落月如金盆。
漠漠世界黑，驱车争夺繁。
惟有摩尼珠，可照浊水源。

「泛溪」
落景下高堂，进舟泛回溪。
谁谓筑居小，未尽乔木西。
远郊信荒僻，秋色有馀凄。
练练峰上雪，纤纤云表霓。
童戏左右岸，罟弋毕提携。
翻倒荷芰乱，指挥径路迷。
得鱼已割鳞，采藕不洗泥。
人情逐鲜美，物贱事已睽。
吾村霭暝姿，异舍鸡亦栖。
萧条欲何适，出处无可齐。
衣上见新月，霜中登故畦。
浊醪自初熟，东城多鼓鼙。

「题壁画马歌」
韦侯别我有所适，知我怜君画无敌。
戏拈秃笔扫骅骝，欻见骐驎出东壁。
一匹龁草一匹嘶，坐看千里当霜蹄。
时危安得真致此，与人同生亦同死。

「戏题画山水图歌」
十日画一水，五日画一石。
能事不受相促迫，王宰始肯留真迹。
壮哉昆仑方壶图，挂君高堂之素壁。
巴陵洞庭日本东，赤岸水与银河通，中有云气随飞龙。
舟人渔子入浦溆，山木尽亚洪涛风。
尤工远势古莫比，咫尺应须论万里。
焉得并州快剪刀，翦取吴松半江水。

「题李尊师松树障子歌」
老夫清晨梳白头，玄都道士来相访。
握发呼儿延入户，手提新画青松障。
障子松林静杳冥，凭轩忽若无丹青。
阴崖却承霜雪干，偃盖反走虬龙形。
老夫平生好奇古，对此兴与精灵聚。
已知仙客意相亲，更觉良工心独苦。
松下丈人巾屦同，偶坐似是商山翁。
怅望聊歌紫芝曲，时危惨澹来悲风。

「戏为双松图歌」
天下几人画古松，毕宏已老韦偃少。
绝笔长风起纤末，满堂动色嗟神妙。
两株惨裂苔藓皮，屈铁交错回高枝。
白摧朽骨龙虎死，黑入太阴雷雨垂，松根胡僧憩寂寞，庞眉皓首无住著。
偏袒右肩露双脚，叶里松子僧前落。
韦侯韦侯数相见，我有一匹好东绢，重之不减锦绣段。
已令拂拭光凌乱，请公放笔为直干。

「投简成、华两县诸子」
赤县官曹拥材杰，软裘快马当冰雪。
长安苦寒谁独悲，杜陵野老骨欲折。
南山豆苗早荒秽，青门瓜地新冻裂。
乡里儿童项领成，朝廷故旧礼数绝。
自然弃掷与时异，况乃疏顽临事拙。
饥卧动即向一旬，敝裘何啻联百结。
君不见空墙日色晚，此老无声泪垂血。

「徐卿二子歌」
君不见徐卿二子生绝奇，感应吉梦相追随。
孔子释氏亲抱送，并是天上麒麟儿。
大儿九龄色清澈，秋水为神玉为骨。
小儿五岁气食牛，满堂宾客皆回头。
吾知徐公百不忧，积善衮衮生公侯。
丈夫生儿有如此二雏者，名位岂肯卑微休。

「病柏」
有柏生崇冈，童童状车盖。
偃蹙龙虎姿，主当风云会。
神明依正直，故老多再拜。
岂知千年根，中路颜色坏。
出非不得地，蟠据亦高大。
岁寒忽无凭，日夜柯叶改。
丹凤领九雏，哀鸣翔其外。
鸱鸮志意满，养子穿穴内。
客从何乡来，伫立久吁怪。
静求元精理，浩荡难倚赖。

「病橘」
群橘少生意，虽多亦奚为。
惜哉结实小，酸涩如棠梨。
剖之尽蠹虫，采掇爽其宜。
纷然不适口，岂只存其皮。
萧萧半死叶，未忍别故枝。
玄冬霜雪积，况乃回风吹。
尝闻蓬莱殿，罗列潇湘姿。
此物岁不稔，玉食失光辉。
寇盗尚凭陵，当君减膳时。
汝病是天意，吾谂罪有司。
忆昔南海使，奔腾献荔支。
百马死山谷，到今耆旧悲。

「枯棕」
蜀门多棕榈，高者十八九。
其皮割剥甚，虽众亦易朽。
徒布如云叶，青黄岁寒后。
交横集斧斤，凋丧先蒲柳。
伤时苦军乏，一物官尽取。
嗟尔江汉人，生成复何有。
有同枯棕木，使我沈叹久。
死者即已休，生者何自守。
啾啾黄雀啅，侧见寒蓬走。
念尔形影干，摧残没藜莠。

「枯楠」
楩楠枯峥嵘，乡党皆莫记。
不知几百岁，惨惨无生意。
上枝摩皇天，下根蟠厚地。
巨围雷霆坼，万孔虫蚁萃。
冻雨落流胶，冲风夺佳气。
白鹄遂不来，天鸡为愁思。
犹含栋梁具，无复霄汉志。
良工古昔少，识者出涕泪。
种榆水中央，成长何容易。
截承金露盘，袅袅不自畏。

「丽春」
百草竞春华，丽春应最胜。
少须好颜色，多漫枝条剩。
纷纷桃李枝，处处总能移。
如何贵此重，却怕有人知。

「丈人山」
自为青城客，不唾青城地。
为爱丈人山，丹梯近幽意。
丈人祠西佳气浓，缘云拟住最高峰。
扫除白发黄精在，君看他时冰雪容。

「百忧集行」
忆年十五心尚孩，健如黄犊走复来。
庭前八月梨枣熟，一日上树能千回。
即今倏忽已五十，坐卧只多少行立。
强将笑语供主人，悲见生涯百忧集。
入门依旧四壁空，老妻睹我颜色同。
痴儿未知父子礼，叫怒索饭啼门东。

「戏作花卿歌」
成都猛将有花卿，学语小儿知姓名。
用如快鹘风火生，见贼唯多身始轻。
绵州副使著柘黄，我卿扫除即日平。
子章髑髅血模糊，手提掷还崔大夫。
李侯重有此节度，人道我卿绝世无。
既称绝世无，天子何不唤取守京都。

「入奏行，赠西山检察使窦侍御」
窦侍御，骥之子，凤之雏。
年未三十忠义俱，骨鲠绝代无。
炯如一段清冰出万壑，置在迎风寒露之玉壶。
蔗浆归厨金碗冻，洗涤烦热足以宁君躯。
政用疏通合典则，戚联豪贵耽文儒。
兵革未息人未苏，天子亦念西南隅。
吐蕃凭陵气颇粗，窦氏检察应时须。
运粮绳桥壮士喜，斩木火井穷猿呼。
八州刺史思一战，三城守边却可图。
此行入奏计未小，密奉圣旨恩宜殊。
绣衣春当霄汉立，彩服日向庭闱趋。
省郎京尹必俯拾，江花未落还成都。
江花未落还成都，肯访浣花老翁无。
为君酤酒满眼酤，与奴白饭马青刍。

「楠树为风雨所拔叹」
倚江楠树草堂前，故老相传二百年。
诛茅卜居总为此，五月仿佛闻寒蝉。
东南飘风动地至，江翻石走流云气。
干排雷雨犹力争，根断泉源岂天意。
沧波老树性所爱，浦上童童一青盖。
野客频留惧雪霜，行人不过听竽籁。
虎倒龙颠委榛棘，泪痕血点垂胸臆。
我有新诗何处吟，草堂自此无颜色。

「茅屋为秋风所破歌」
八月秋高风怒号，卷我屋上三重茅。
茅飞度江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼，公然抱茅入竹去。
唇焦口燥呼不得，归来倚杖自叹息。
俄顷风定云墨色，秋天漠漠向昏黑。
布衾多年冷似铁，骄儿恶卧踏里裂。
床床屋漏无干处，雨脚如麻未断绝。
自经丧乱少睡眠，长夜沾湿何由彻。
安得广厦千万间，大庇天下寒士俱欢颜，风雨不动安如山。
呜呼何时眼前突兀见此屋，吾庐独破受冻死亦足。

「大雨」
西蜀冬不雪，春农尚嗷嗷。
上天回哀眷，朱夏云郁陶。
执热乃沸鼎，纤絺成缊袍。
风雷飒万里，霈泽施蓬蒿。
敢辞茅苇漏，已喜黍豆高。
三日无行人，二江声怒号。
流恶邑里清，矧兹远江皋。
荒庭步鹳鹤，隐几望波涛。
沉疴聚药饵，顿忘所进劳。
则知润物功，可以贷不毛。
阴色静陇亩，劝耕自官曹。
四邻耒耜出，何必吾家操。

「溪涨」
当时浣花桥，溪水才尺馀。
白石明可把，水中有行车。
秋夏忽泛溢，岂惟入吾庐。
蛟龙亦狼狈，况是鳖与鱼。
兹晨已半落，归路跬步疏。
马嘶未敢动，前有深填淤。
青青屋东麻，散乱床上书。
不意远山雨，夜来复何如。
我游都市间，晚憩必村墟。
乃知久行客，终日思其居。

「戏赠友二首」
元年建巳月，郎有焦校书。
自夸足膂力，能骑生马驹。
一朝被马踏，唇裂版齿无。
壮心不肯已，欲得东擒胡。
元年建巳月，官有王司直。
马惊折左臂，骨折面如墨。
驽骀漫深泥，何不避雨色。
劝君休叹恨，未必不为福。

「遭田父泥饮美严中丞」
步屟随春风，村村自花柳。
田翁逼社日，邀我尝春酒。
酒酣夸新尹，畜眼未见有。
回头指大男，渠是弓弩手。
名在飞骑籍，长番岁时久。
前日放营农，辛苦救衰朽。
差科死则已，誓不举家走。
今年大作社，拾遗能住否。
叫妇开大瓶，盆中为吾取。
感此气扬扬，须知风化首。
语多虽杂乱，说尹终在口。
朝来偶然出，自卯将及酉。
久客惜人情，如何拒邻叟。
高声索果栗，欲起时被肘。
指挥过无礼，未觉村野丑。
月出遮我留，仍嗔问升斗。

「喜雨」
春旱天地昏，日色赤如血。
农事都已休，兵戈况骚屑。
巴人困军须，恸哭厚土热。
沧江夜来雨，真宰罪一雪。
谷根小苏息，沴气终不灭。
何由见宁岁，解我忧思结。
峥嵘群山云，交会未断绝。
安得鞭雷公，滂沱洗吴越。

「渔阳」
渔阳突骑犹精锐，赫赫雍王都节制。
猛将飘然恐后时，本朝不入非高计。
禄山北筑雄武城，旧防败走归其营。
系书请问燕耆旧，今日何须十万兵。

「天边行」
天边老人归未得，日暮东临大江哭。
陇右河源不种田，胡骑羌兵入巴蜀。
洪涛滔天风拔木，前飞秃鹙后鸿鹄。
九度附书向洛阳，十年骨肉无消息。

「大麦行」
大麦干枯小麦黄，妇女行泣夫走藏。
东至集壁西梁洋，问谁腰镰胡与羌。
岂无蜀兵三千人，部领辛苦江山长。
安得如鸟有羽翅，托身白云还故乡。

「苦战行」
苦战身死马将军，自云伏波之子孙。
干戈未定失壮士，使我叹恨伤精魂。
去年江南讨狂贼，临江把臂难再得。
别时孤云今不飞，时独看云泪横臆。

「去秋行」
去秋涪江木落时，臂枪走马谁家儿。
到今不知白骨处，部曲有去皆无归。
遂州城中汉节在，遂州城外巴人稀。
战场冤魂每夜哭，空令野营猛士悲。

「述古三首」
赤骥顿长缨，非无万里姿。
悲鸣泪至地，为问驭者谁。
凤凰从东来，何意复高飞。
竹花不结实，念子忍朝饥。
古时君臣合，可以物理推。
贤人识定分，进退固其宜。
市人日中集，于利竞锥刀。
置膏烈火上，哀哀自煎熬。
农人望岁稔，相率除蓬蒿。
所务谷为本，邪赢无乃劳。
舜举十六相，身尊道何高。
秦时任商鞅，法令如牛毛。
汉光得天下，祚永固有开。
岂惟高祖圣，功自萧曹来。
经纶中兴业，何代无长才。
吾慕寇邓勋，济时信良哉。
耿贾亦宗臣，羽翼共裴回。
休运终四百，图画在云台。

「观打鱼歌」
绵州江水之东津，鲂鱼鱍鱍色胜银。
渔人漾舟沈大网，截江一拥数百鳞。
众鱼常才尽却弃，赤鲤腾出如有神。
潜龙无声老蛟怒，回风飒飒吹沙尘。
饔子左右挥双刀，脍飞金盘白雪高。
徐州秃尾不足忆，汉阴槎头远遁逃。
鲂鱼肥美知第一，既饱欢娱亦萧瑟。
君不见朝来割素鬐，咫尺波涛永相失。

「又观打鱼」
苍江鱼子清晨集，设网提纲万鱼急。
能者操舟疾若风，撑突波涛挺叉入。
小鱼脱漏不可记，半死半生犹戢戢。
大鱼伤损皆垂头，屈强泥沙有时立。
东津观鱼已再来，主人罢鲙还倾杯。
日暮蛟龙改窟穴，山根鳣鲔随云雷。
干戈兵革斗未止，凤凰麒麟安在哉。
吾徒胡为纵此乐，暴殄天物圣所哀。

「越王楼歌」
绵州州府何磊落，显庆年中越王作。
孤城西北起高楼，碧瓦朱甍照城郭。
楼下长江百丈清，山头落日半轮明。
君王旧迹今人赏，转见千秋万古情。

「海棕行」
左绵公馆清江濆，海棕一株高入云。
龙鳞犀甲相错落，苍棱白皮十抱文。
自是众木乱纷纷，海棕焉知身出群。
移栽北辰不可得，时有西域胡僧识。

「姜楚公画角鹰歌」
楚公画鹰鹰戴角，杀气森森到幽朔。
观者贪愁掣臂飞，画师不是无心学。
此鹰写真在左绵，却嗟真骨遂虚传。
梁间燕雀休惊怕，亦未抟空上九天。

「相逢歌赠严二别驾」
我行入东川，十步一回首。
成都乱罢气萧飒，浣花草堂亦何有。
梓中豪俊大者谁，本州从事知名久。
把臂开尊饮我酒，酒酣击剑蛟龙吼。
乌帽拂尘青螺粟，紫衣将炙绯衣走。
铜盘烧蜡光吐日，夜如何其初促膝。
黄昏始扣主人门，谁谓俄顷胶在漆。
万事尽付形骸外，百年未见欢娱毕。
神倾意豁真佳士，久客多忧今愈疾。
高视乾坤又可愁，一躯交态同悠悠。
垂老遇君未恨晚，似君须向古人求。

「光禄坂行」
山行落日下绝壁，西望千山万山赤。
树枝有鸟乱鸣时，暝色无人独归客。
马惊不忧深谷坠，草动只怕长弓射。
安得更似开元中，道路即今多拥隔。

「冬到金华山观，因得故拾遗陈公学堂遗迹」
涪右众山内，金华紫崔嵬。
上有蔚蓝天，垂光抱琼台。
系舟接绝壁，杖策穷萦回。
四顾俯层巅，澹然川谷开。
雪岭日色死，霜鸿有馀哀。
焚香玉女跪，雾里仙人来。
陈公读书堂，石柱仄青苔。
悲风为我起，激烈伤雄才。

「陈拾遗故宅」
拾遗平昔居，大屋尚修椽。
悠扬荒山日，惨澹故园烟。
位下曷足伤，所贵者圣贤。
有才继骚雅，哲匠不比肩。
公生扬马后，名与日月悬。
同游英俊人，多秉辅佐权。
彦昭超玉价，郭振起通泉。
到今素壁滑，洒翰银钩连。
盛事会一时，此堂岂千年。
终古立忠义，感遇有遗编。

「谒文公上方」
野寺隐乔木，山僧高下居。
石门日色异，绛气横扶疏。
窈窕入风磴，长芦纷卷舒。
庭前猛虎卧，遂得文公庐。
俯视万家邑，烟尘对阶除。
吾师雨花外，不下十年馀。
长者自布金，禅龛只晏如。
大珠脱玷翳，白月当空虚。
甫也南北人，芜蔓少耘锄。
久遭诗酒污，何事忝簪裾。
王侯与蝼蚁，同尽随丘墟。
愿闻第一义，回向心地初。
金篦刮眼膜，价重百车渠。
无生有汲引，兹理傥吹嘘。

「奉赠射洪李四丈」
丈人屋上乌，人好乌亦好。
人生意气豁，不在相逢早。
南京乱初定，所向邑枯槁。
游子无根株，茅斋付秋草。
东征下月峡，挂席穷海岛。
万里须十金，妻孥未相保。
苍茫风尘际，蹭蹬骐驎老。
志士怀感伤，心胸已倾倒。

「早发射洪县南途中作」
将老忧贫窭，筋力岂能及。
征途乃侵星，得使诸病入。
鄙人寡道气，在困无独立。
俶装逐徒旅，达曙凌险涩。
寒日出雾迟，清江转山急。
仆夫行不进，驽马若维絷。
汀洲稍疏散，风景开怏悒。
空慰所尚怀，终非曩游集。
衰颜偶一破，胜事难屡挹。
茫然阮籍途，更洒杨朱泣。

「通泉驿南去通泉县十五里山水作」
溪行衣自湿，亭午气始散。
冬温蚊蚋在，人远凫鸭乱。
登顿生曾阴，欹倾出高岸。
驿楼衰柳侧，县郭轻烟畔。
一川何绮丽，尽目穷壮观。
山色远寂寞，江光夕滋漫。
伤时愧孔父，去国同王粲。
我生苦飘零，所历有嗟叹。

「过郭代公故宅」
豪俊初未遇，其迹或脱略。
代公尉通泉，放意何自若。
及夫登衮冕，直气森喷薄。
磊落见异人，岂伊常情度。
定策神龙后，宫中翕清廓。
俄顷辨尊亲，指挥存顾托。
群公有惭色，王室无削弱。
迥出名臣上，丹青照台阁。
我行得遗迹，池馆皆疏凿。
壮公临事断，顾步涕横落。
高咏宝剑篇，神交付冥漠。

「观薛稷少保书画壁」
少保有古风，得之陕郊篇。
惜哉功名忤，但见书画传。
我游梓州东，遗迹涪江边。
画藏青莲界，书入金榜悬。
仰看垂露姿，不崩亦不骞。
郁郁三大字，蛟龙岌相缠。
又挥西方变，发地扶屋椽。
惨澹壁飞动，到今色未填。
此行叠壮观，郭薛俱才贤。
不知百载后，谁复来通泉。

「通泉县署屋壁后薛少保画鹤」
薛公十一鹤，皆写青田真。
画色久欲尽，苍然犹出尘。
低昂各有意，磊落如长人。
佳此志气远，岂惟粉墨新。
万里不以力，群游森会神。
威迟白凤态，非是仓庚邻。
高堂未倾覆，常得慰嘉宾。
曝露墙壁外，终嗟风雨频。
赤霄有真骨，耻饮洿池津。
冥冥任所往，脱略谁能驯。

「陪王侍御同登东山最高顶宴姚通泉，晚携酒泛江」
姚公美政谁与俦，不减昔时陈太丘。
邑中上客有柱史，多暇日陪骢马游。
东山高顶罗珍羞，下顾城郭销我忧。
清江白日落欲尽，复携美人登彩舟。
笛声愤怨哀中流，妙舞逶迤夜未休。
灯前往往大鱼出，听曲低昂如有求。
三更风起寒浪涌，取乐喧呼觉船重。
满空星河光破碎，四座宾客色不动。
请公临深莫相违，回船罢酒上马归。
人生欢会岂有极，无使霜过沾人衣。

「春日戏题恼郝使君兄」
使君意气凌青霄，忆昨欢娱常见招。
细马时鸣金騕褭，佳人屡出董娇饶。
东流江水西飞燕，可惜春光不相见。
愿携王赵两红颜，再骋肌肤如素练。
通泉百里近梓州，请公一来开我愁。
舞处重看花满面，尊前还有锦缠头。

「短歌行，赠王郎司直」
王郎酒酣拔剑斫地歌莫哀，我能拔尔抑塞磊落之奇才。
豫章翻风白日动，鲸鱼跋浪沧溟开。
且脱佩剑休裴回，西得诸侯棹锦水。
欲向何门趿珠履，仲宣楼头春色深。
青眼高歌望吾子，眼中之人吾老矣。

「短歌行，送祁录事归合州，因寄苏使君」
前者途中一相见，人事经年记君面。
后生相动何寂寥，君有长才不贫贱。
君今起柁春江流，余亦沙边具小舟。
幸为达书贤府主，江花未尽会江楼。

「陪章留后惠义寺饯嘉州崔都督赴州」
中军待上客，令肃事有恒。
前驱入宝地，祖帐飘金绳。
南陌既留欢，兹山亦深登。
清闻树杪磬，远谒云端僧。
回策匪新岸，所攀仍旧藤。
耳激洞门飙，目存寒谷冰。
出尘閟轨躅，毕景遗炎蒸。
永愿坐长夏，将衰栖大乘。
羁旅惜宴会，艰难怀友朋。
劳生共几何，离恨兼相仍。

「将适吴楚，留别章使君留后，兼幕府诸公，得柳字」
我来入蜀门，岁月亦已久。
岂惟长儿童，自觉成老丑。
常恐性坦率，失身为杯酒。
近辞痛饮徒，折节万夫后。
昔如纵壑鱼，今如丧家狗。
既无游方恋，行止复何有。
相逢半新故，取别随薄厚。
不意青草湖，扁舟落吾手。
眷眷章梓州，开筵俯高柳。
楼前出骑马，帐下罗宾友。
健儿簸红旗，此乐或难朽。
日车隐昆仑，鸟雀噪户牖。
波涛未足畏，三峡徒雷吼。
所忧盗贼多，重见衣冠走。
中原消息断，黄屋今安否。
终作适荆蛮，安排用庄叟。
随云拜东皇，挂席上南斗。
有使即寄书，无使长回首。

「山寺」
野寺根石壁，诸龛遍崔嵬。
前佛不复辨，百身一莓苔。
虽有古殿存，世尊亦尘埃。
如闻龙象泣，足令信者哀。
使君骑紫马，捧拥从西来。
树羽静千里，临江久裴回。
山僧衣蓝缕，告诉栋梁摧。
公为顾宾徒，咄嗟檀施开。
吾知多罗树，却倚莲华台。
诸天必欢喜，鬼物无嫌猜。
以兹抚士卒，孰曰非周才。
穷子失净处，高人忧祸胎。
岁晏风破肉，荒林寒可回。
思量入道苦，自哂同婴孩。

「棕拂子」
棕拂且薄陋，岂知身效能。
不堪代白羽，有足除苍蝇。
荧荧金错刀，擢擢朱丝绳。
非独颜色好，亦用顾盼称。
吾老抱疾病，家贫卧炎蒸。
咂肤倦扑灭，赖尔甘服膺。
物微世竞弃，义在谁肯征。
三岁清秋至，未敢阙缄藤。

「桃竹杖引，赠章留后」
江心蟠石生桃竹，苍波喷浸尺度足。
斩根削皮如紫玉，江妃水仙惜不得。
梓潼使君开一束，满堂宾客皆叹息。
怜我老病赠两茎，出入爪甲铿有声。
老夫复欲东南征，乘涛鼓枻白帝城。
路幽必为鬼神夺，拔剑或与蛟龙争。
重为告曰：杖兮杖兮，尔之生也甚正直，慎勿见水踊跃学变化为龙。
使我不得尔之扶持，灭迹于君山湖上之青峰。
噫，风尘澒洞兮豺虎咬人，忽失双杖兮吾将曷从。

「寄题江外草堂」
我生性放诞，雅欲逃自然。
嗜酒爱风竹，卜居必林泉。
遭乱到蜀江，卧疴遣所便。
诛茅初一亩，广地方连延。
经营上元始，断手宝应年。
敢谋土木丽，自觉面势坚。
台亭随高下，敞豁当清川。
虽有会心侣，数能同钓船。
干戈未偃息，安得酣歌眠。
蛟龙无定窟，黄鹄摩苍天。
古来达士志，宁受外物牵。
顾惟鲁钝姿，岂识悔吝先。
偶携老妻去，惨澹凌风烟。
事迹无固必，幽贞愧双全。
尚念四小松，蔓草易拘缠。
霜骨不甚长，永为邻里怜。

「韦讽录事宅观曹将军画马图」
国初已来画鞍马，神妙独数江都王。
将军得名三十载，人间又见真乘黄。
曾貌先帝照夜白，龙池十日飞霹雳。
内府殷红马脑碗，婕妤传诏才人索。
碗赐将军拜舞归，轻纨细绮相追飞。
贵戚权门得笔迹，始觉屏障生光辉。
昔日太宗拳毛騧，近时郭家师子花。
今之新图有二马，复令识者久叹嗟。
此皆骑战一敌万，缟素漠漠开风沙。
其馀七匹亦殊绝，迥若寒空动烟雪。
霜蹄蹴踏长楸间，马官厮养森成列。
可怜九马争神骏，顾视清高气深稳。
借问苦心爱者谁，后有韦讽前支遁。
忆昔巡幸新丰宫，翠华拂天来向东。
腾骧磊落三万匹，皆与此图筋骨同。
自从献宝朝河宗，无复射蛟江水中。
君不见金粟堆前松柏里，龙媒去尽鸟呼风。

「送韦讽上阆州录事参军」
国步犹艰难，兵革未衰息。
万方哀嗷嗷，十载供军食。
庶官务割剥，不暇忧反侧。
诛求何多门，贤者贵为德。
韦生富春秋，洞彻有清识。
操持纪纲地，喜见朱丝直。
当令豪夺吏，自此无颜色。
必若救疮痍，先应去蟊贼。
挥泪临大江，高天意凄恻。
行行树佳政，慰我深相忆。

「丹青引，赠曹将军霸」
将军魏武之子孙，于今为庶为清门。
英雄割据虽已矣，文彩风流犹尚存。
学书初学卫夫人，但恨无过王右军。
丹青不知老将至，富贵于我如浮云。
开元之中常引见，承恩数上南熏殿。
凌烟功臣少颜色，将军下笔开生面。
良相头上进贤冠，猛将腰间大羽箭。
褒公鄂公毛发动，英姿飒爽来酣战。
先帝天马玉花骢，画工如山貌不同。
是日牵来赤墀下，迥立阊阖生长风。
诏谓将军拂绢素，意匠惨澹经营中。
斯须九重真龙出，一洗万古凡马空。
玉花却在御榻上，榻上庭前屹相向。
至尊含笑催赐金，圉人太仆皆惆怅。
弟子韩幹早入室，亦能画马穷殊相。
幹惟画肉不画骨，忍使骅骝气凋丧。
将军画善盖有神，必逢佳士亦写真。
即今飘泊干戈际，屡貌寻常行路人。
途穷反遭俗眼白，世上未有如公贫。
但看古来盛名下，终日坎壈缠其身。

「阆州东楼筵，奉送十一舅往青城县，得昏字」
曾城有高楼，制古丹雘存。
迢迢百馀尺，豁达开四门。
虽有车马客，而无人世喧。
游目俯大江，列筵慰别魂。
是时秋冬交，节往颜色昏。
天寒鸟兽休，霜露在草根。
今我送舅氏，万感集清尊。
岂伊山川间，回首盗贼繁。
高贤意不暇，王命久崩奔。
临风欲恸哭，声出已复吞。

「严氏溪放歌行」
天下甲马未尽销，岂免沟壑常漂漂。
剑南岁月不可度，边头公卿仍独骄。
费心姑息是一役，肥肉大酒徒相要。
呜呼古人已粪土，独觉志士甘渔樵。
况我飘转无定所，终日戚戚忍羁旅。
秋宿霜溪素月高，喜得与子长夜语。
东游西还力实倦，从此将身更何许。
知子松根长茯苓，迟暮有意来同煮。

「南池」
峥嵘巴阆间，所向尽山谷。
安知有苍池，万顷浸坤轴。
呀然阆城南，枕带巴江腹。
芰荷入异县，粳稻共比屋。
皇天不无意，美利戒止足。
高田失西成，此物颇丰熟。
清源多众鱼，远岸富乔木。
独叹枫香林，春时好颜色。
南有汉王祠，终朝走巫祝。
歌舞散灵衣，荒哉旧风俗。
高堂亦明王，魂魄犹正直。
不应空陂上，缥缈亲酒食。
淫祀自古昔，非唯一川渎。
干戈浩茫茫，地僻伤极目。
平生江海兴，遭乱身局促。
驻马问渔舟，踌躇慰羁束。

「发阆中」
前有毒蛇后猛虎，溪行尽日无村坞。
江风萧萧云拂地，山木惨惨天欲雨。
女病妻忧归意速，秋花锦石谁复数。
别家三月一得书，避地何时免愁苦。

「寄韩谏议」
今我不乐思岳阳，身欲奋飞病在床。
美人娟娟隔秋水，濯足洞庭望八荒。
鸿飞冥冥日月白，青枫叶赤天雨霜。
玉京群帝集北斗，或骑骐驎翳凤凰。
芙蓉旌旗烟雾乐，影动倒景摇潇湘。
星宫之君醉琼浆，羽人稀少不在旁。
似闻昨者赤松子，恐是汉代韩张良。
昔随刘氏定长安，帷幄未改神惨伤。
国家成败吾岂敢，色难腥腐餐风香。
周南留滞古所惜，南极老人应寿昌。
美人胡为隔秋水，焉得置之贡玉堂。

「忆昔二首」
忆昔先皇巡朔方，千乘万骑入咸阳。
阴山骄子汗血马，长驱东胡胡走藏。
邺城反覆不足怪，关中小儿坏纪纲，张后不乐上为忙。
至今今上犹拨乱，劳身焦思补四方。
我昔近侍叨奉引，出兵整肃不可当。
为留猛士守未央，致使岐雍防西羌。
犬戎直来坐御林，百官跣足随天王。
愿见北地傅介子，老儒不用尚书郎。
忆昔开元全盛日，小邑犹藏万家室。
稻米流脂粟米白，公私仓廪俱丰实。
九州道路无豺虎，远行不劳吉日出。
齐纨鲁缟车班班，男耕女桑不相失。
宫中圣人奏云门，天下朋友皆胶漆。
百馀年间未灾变，叔孙礼乐萧何律。
岂闻一绢直万钱，有田种谷今流血。
洛阳宫殿烧焚尽，宗庙新除狐兔穴。
伤心不忍问耆旧，复恐初从乱离说。
小臣鲁钝无所能，朝廷记识蒙禄秩。
周宣中兴望我皇，洒血江汉身衰疾。

「冬狩行」
君不见东川节度兵马雄，校猎亦似观成功。
夜发猛士三千人，清晨合围步骤同。
禽兽已毙十七八，杀声落日回苍穹。
幕前生致九青兕，骆驼礨峞垂玄熊。
东西南北百里间，仿佛蹴踏寒山空。
有鸟名鸲鹆，力不能高飞逐走蓬。
肉味不足登鼎俎，何为见羁虞罗中。
春蒐冬狩侯得同，使君五马一马骢。
况今摄行大将权，号令颇有前贤风。
飘然时危一老翁，十年厌见旌旗红。
喜君士卒甚整肃，为我回辔擒西戎。
草中狐兔尽何益，天子不在咸阳宫。
朝廷虽无幽王祸，得不哀痛尘再蒙。
呜呼，得不哀痛尘再蒙。

「自平」
自平宫中吕太一，收珠南海千馀日。
近供生犀翡翠稀，复恐征戎干戈密。
蛮溪豪族小动摇，世封刺史非时朝。
蓬莱殿前诸主将，才如伏波不得骄。

「释闷」
四海十年不解兵，犬戎也复临咸京。
失道非关出襄野，扬鞭忽是过胡城。
豺狼塞路人断绝。
烽火照夜尸纵横。
天子亦应厌奔走，群公固合思升平。
但恐诛求不改辙，闻道嬖孽能全生。
江边老翁错料事，眼暗不见风尘清。

「赠别贺兰铦」
黄雀饱野粟，群飞动荆榛。
今君抱何恨，寂寞向时人。
老骥倦骧首，苍鹰愁易驯。
高贤世未识，固合婴饥贫。
国步初返正，乾坤尚风尘。
悲歌鬓发白，远赴湘吴春。
我恋岷下芋，君思千里莼。
生离与死别，自古鼻酸辛。

「别唐十五诫，因寄礼部贾侍郎」
九载一相逢，百年能几何。
复为万里别，送子山之阿。
白鹤久同林，潜鱼本同河。
未知栖集期，衰老强高歌。
歌罢两凄恻，六龙忽蹉跎。
相视发皓白，况难驻羲和。
胡星坠燕地，汉将仍横戈。
萧条四海内，人少豺虎多。
少人慎莫投，多虎信所过。
饥有易子食，兽犹畏虞罗。
子负经济才，天门郁嵯峨。
飘摇适东周，来往若崩波。
南宫吾故人，白马金盘陀。
雄笔映千古，见贤心靡他。
念子善师事，岁寒守旧柯。
为吾谢贾公，病肺卧江沱。

「阆山歌」
阆州城东灵山白，阆州城北玉台碧。
松浮欲尽不尽云，江动将崩未崩石。
那知根无鬼神会，已觉气与嵩华敌。
中原格斗且未归，应结茅斋看青壁。

「阆水歌」
嘉陵江色何所似，石黛碧玉相因依。
正怜日破浪花出，更复春从沙际归。
巴童荡桨欹侧过，水鸡衔鱼来去飞。
阆中胜事可肠断，阆州城南天下稀。

「草堂」
昔我去草堂，蛮夷塞成都。
今我归草堂，成都适无虞。
请陈初乱时，反复乃须臾。
大将赴朝廷，群小起异图。
中宵斩白马，盟歃气已粗。
西取邛南兵，北断剑阁隅。
布衣数十人，亦拥专城居。
其势不两大，始闻蕃汉殊。
西卒却倒戈，贼臣互相诛。
焉知肘腋祸，自及枭獍徒。
义士皆痛愤，纪纲乱相逾。
一国实三公，万人欲为鱼。
唱和作威福，孰肯辨无辜。
眼前列杻械，背后吹笙竽。
谈笑行杀戮，溅血满长衢。
到今用钺地，风雨闻号呼。
鬼妾与鬼马，色悲充尔娱。
国家法令在，此又足惊吁。
贱子且奔走，三年望东吴。
弧矢暗江海，难为游五湖。
不忍竟舍此，复来薙榛芜。
入门四松在，步屟万竹疏。
旧犬喜我归，低徊入衣裾。
邻舍喜我归，酤酒携胡芦。
大官喜我来，遣骑问所须。
城郭喜我来，宾客隘村墟。
天下尚未宁，健儿胜腐儒。
飘摇风尘际，何地置老夫。
于时见疣赘，骨髓幸未枯。
饮啄愧残生，食薇不敢馀。

「四松」
四松初移时，大抵三尺强。
别来忽三载，离立如人长。
会看根不拔，莫计枝凋伤。
幽色幸秀发，疏柯亦昂藏。
所插小藩篱，本亦有堤防。
终然掁拨损，得吝千叶黄。
敢为故林主，黎庶犹未康。
避贼今始归，春草满空堂。
览物叹衰谢，及兹慰凄凉。
清风为我起，洒面若微霜。
足以送老姿，聊待偃盖张。
我生无根带，配尔亦茫茫。
有情且赋诗，事迹可两忘。
勿矜千载后，惨澹蟠穹苍。

「水槛」
苍江多风飙，云雨昼夜飞。
茅轩驾巨浪，焉得不低垂。
游子久在外，门户无人持。
高岸尚如谷，何伤浮柱欹。
扶颠有劝诫，恐贻识者嗤。
既殊大厦倾，可以一木支。
临川视万里，何必阑槛为。
人生感故物，慷慨有馀悲。

「破船」
平生江海心，宿昔具扁舟。
岂惟青溪上，日傍柴门游。
苍皇避乱兵，缅邈怀旧丘。
邻人亦已非，野竹独修修。
船舷不重扣，埋没已经秋。
仰看西飞翼，下愧东逝流。
故者或可掘，新者亦易求。
所悲数奔窜，白屋难久留。

「营屋」
我有阴江竹，能令朱夏寒。
阴通积水内，高入浮云端。
甚疑鬼物凭，不顾翦伐残。
东偏若面势，户牖永可安。
爱惜已六载，兹晨去千竿。
萧萧见白日，汹汹开奔湍。
度堂匪华丽，养拙异考槃。
草茅虽薙葺，衰疾方少宽。
洗然顺所适，此足代加餐。
寂无斤斧响，庶遂憩息欢。

「除草」
草有害于人，曾何生阻修。
其毒甚蜂虿，其多弥道周。
清晨步前林，江色未散忧。
芒刺在我眼，焉能待高秋。
霜露一沾凝，蕙叶亦难留。
荷锄先童稚，日入仍讨求。
转致水中央，岂无双钓舟。
顽根易滋蔓，敢使依旧丘。
自兹藩篱旷，更觉松竹幽。
芟夷不可阙，疾恶信如雠。

「扬旗」
江雨飒长夏，府中有馀清。
我公会宾客，肃肃有异声。
初筵阅军装，罗列照广庭。
庭空六马入，駊騀扬旗旌。
回回偃飞盖，熠熠迸流星。
来缠风飙急，去擘山岳倾。
材归俯身尽，妙取略地平。
虹霓就掌握，舒卷随人轻。
三州陷犬戎，但见西岭青。
公来练猛士，欲夺天边城。
此堂不易升，庸蜀日已宁。
吾徒且加餐，休适蛮与荆。

「太子张舍人遗织成褥段」
客从西北来，遗我翠织成。
开缄风涛涌，中有掉尾鲸。
逶迤罗水族，琐细不足名。
客云充君褥，承君终宴荣。
空堂魑魅走，高枕形神清。
领客珍重意，顾我非公卿。
留之惧不祥，施之混柴荆。
服饰定尊卑，大哉万古程。
今我一贱老，裋褐更无营。
煌煌珠宫物，寝处祸所婴。
叹息当路子，干戈尚纵横。
掌握有权柄，衣马自肥轻。
李鼎死岐阳，实以骄贵盈。
来瑱赐自尽，气豪直阻兵。
皆闻黄金多，坐见悔吝生。
奈何田舍翁，受此厚贶情。
锦鲸卷还客，始觉心和平。
振我粗席尘，愧客茹藜羹。

「莫相疑行」
男儿生无所成头皓白，牙齿欲落真可惜。
忆献三赋蓬莱宫，自怪一日声辉赫。
集贤学士如堵墙，观我落笔中书堂。
往时文彩动人主，此日饥寒趋路旁。
晚将末契托年少，当面输心背面笑。
寄谢悠悠世上儿，不争好恶莫相疑。

「别蔡十四著作」
贾生恸哭后，寥落无其人。
安知蔡夫子，高义迈等伦。
献书谒皇帝，志已清风尘。
流涕洒丹极，万乘为酸辛。
天地则创痍，朝廷当正臣。
异才复间出，周道日惟新。
使蜀见知己，别颜始一伸。
主人薨城府，扶榇归咸秦。
巴道此相逢，会我病江滨。
忆念凤翔都，聚散俄十春。
我衰不足道，但愿子意陈。
稍令社稷安，自契鱼水亲。
我虽消渴甚，敢忘帝力勤。
尚思未朽骨，复睹耕桑民。
积水驾三峡，浮龙倚长津。
扬舲洪涛间，仗子济物身。
鞍马下秦塞，王城通北辰。
玄甲聚不散，兵久食恐贫。
穷谷无粟帛，使者来相因。
若凭南辕吏，书札到天垠。

「杜鹃」
西川有杜鹃，东川无杜鹃。
涪万无杜鹃，云安有杜鹃。
我昔游锦城，结庐锦水边。
有竹一顷馀，乔木上参天。
杜鹃暮春至，哀哀叫其间。
我见常再拜，重是古帝魂。
生子百鸟巢，百鸟不敢嗔。
仍为喂其子，礼若奉至尊。
鸿雁及羔羊，有礼太古前。
行飞与跪乳，识序如知恩。
圣贤古法则，付与后世传。
君看禽鸟情，犹解事杜鹃。
今忽暮春间，值我病经年。
身病不能拜，泪下如迸泉。

「客居」
客居所居堂，前江后山根。
下堑万寻岸，苍涛郁飞翻。
葱青众木梢，邪竖杂石痕。
子规昼夜啼，壮士敛精魂。
峡开四千里，水合数百源。
人虎相半居，相伤终两存。
蜀麻久不来，吴盐拥荆门。
西南失大将，商旅自星奔。
今又降元戎，已闻动行轩。
舟子候利涉，亦凭节制尊。
我在路中央，生理不得论。
卧愁病脚废，徐步视小园。
短畦带碧草，怅望思王孙。
凤随其皇去，篱雀暮喧繁。
览物想故国，十年别荒村。
日暮归几翼，北林空自昏。
安得覆八溟，为君洗乾坤。
稷契易为力，犬戎何足吞。
儒生老无成，臣子忧四番。
箧中有旧笔，情至时复援。

「客堂」
忆昨离少城，而今异楚蜀。
舍舟复深山，窅窕一林麓。
栖泊云安县，消中内相毒。
旧疾甘载来，衰年得无足。
死为殊方鬼，头白免短促。
老马终望云，南雁意在北。
别家长儿女，欲起惭筋力。
客堂序节改，具物对羁束。
石暄蕨芽紫，渚秀芦笋绿。
巴莺纷未稀，徼麦早向熟。
悠悠日动江，漠漠春辞木。
台郎选才俊，自顾亦已极。
前辈声名人，埋没何所得。
居然绾章绂，受性本幽独。
平生憩息地，必种数竿竹。
事业只浊醪，营葺但草屋。
上公有记者，累奏资薄禄。
主忧岂济时，身远弥旷职。
循文庙算正，献可天衢直。
尚想趋朝廷，毫发裨社稷。
形骸今若是，进退委行色。

「石研诗」
平公今诗伯，秀发吾所羡。
奉使三峡中，长啸得石研。
巨璞禹凿馀，异状君独见。
其滑乃波涛，其光或雷电。
联坳各尽墨，多水递隐现。
挥洒容数人，十手可对面。
比公头上冠，贞质未为贱。
当公赋佳句，况得终清宴。
公含起草姿，不远明光殿。
致于丹青地，知汝随顾眄。

「水阁朝霁，奉简严云安」
东城抱春岑，江阁邻石面。
崔嵬晨云白，朝旭射芳甸。
雨槛卧花丛，风床展书卷。
钩帘宿鹭起，丸药流莺啭。
呼婢取酒壶，续儿诵文选。
晚交严明府，矧此数相见。

「赠郑十八贲」
温温士君子，令我怀抱尽。
灵芝冠众芳，安得阙亲近。
遭乱意不归，窜身迹非隐。
细人尚姑息，吾子色愈谨。
高怀见物理，识者安肯哂。
卑飞欲何待，捷径应未忍。
示我百篇文，诗家一标准。
羁离交屈宋，牢落值颜闵。
水陆迷畏途，药饵驻修轸。
古人日以远，青史字不泯。
步趾咏唐虞，追随饭葵堇。
数杯资好事，异味烦县尹。
心虽在朝谒，力与愿矛盾。
抱病排金门，衰容岂为敏。

「三韵三篇」
高马勿唾面，长鱼无损鳞。
辱马马毛焦，困鱼鱼有神。
君看磊落士，不肯易其身。
荡荡万斛船，影若扬白虹。
起樯必椎牛，挂席集众功。
自非风动天，莫置大水中。
烈士恶多门，小人自同调。
名利苟可取，杀身傍权要。
何当官曹清，尔辈堪一笑。

「青丝」
青丝白马谁家子，粗豪且逐风尘起。
不闻汉主放妃嫔，近静潼关扫蜂蚁。
殿前兵马破汝时，十月即为齑粉期。
未如面缚归金阙，万一皇恩下玉墀。

「近闻」
近闻犬戎远遁逃，牧马不敢侵临洮。
渭水逶迤白日净，陇山萧瑟秋云高。
崆峒五原亦无事，北庭数有关中使。
似闻赞普更求亲，舅甥和好应难弃。

「蚕谷行」
天下郡国向万城，无有一城无甲兵。
焉得铸甲作农器，一寸荒田牛得耕。
牛尽耕，蚕亦成。
不劳烈士泪滂沱，男谷女丝行复歌。

「折槛行」
呜呼房魏不复见，秦王学士时难羡。
青衿胄子困泥涂，白马将军若雷电。
千载少似朱云人，至今折槛空嶙峋。
娄公不语宋公语，尚忆先皇容直臣。

「引水」
月峡瞿塘云作顶，乱石峥嵘俗无井。
云安酤水奴仆悲，鱼复移居心力省。
白帝城西万竹蟠，接筒引水喉不干。
人生留滞生理难，斗水何直百忧宽。

「古柏行」
孔明庙前有老柏，柯如青铜根如石。
霜皮溜雨四十围，黛色参天二千尺。
君臣已与时际会，树木犹为人爱惜。
云来气接巫峡长，月出寒通雪山白。
忆昨路绕锦亭东，先主武侯同閟宫。
崔嵬枝干郊原古，窈窕丹青户牖空。
落落盘踞虽得地，冥冥孤高多烈风。
扶持自是神明力，正直原因造化功。
大厦如倾要梁栋，万牛回首丘山重。
不露文章世已惊，未辞翦伐谁能送。
苦心岂免容蝼蚁，香叶终经宿鸾凤。
志士幽人莫怨嗟，古来材大难为用。

「缚鸡行」
小奴缚鸡向市卖，鸡被缚急相喧争。
家中厌鸡食虫蚁，不知鸡卖还遭烹。
虫鸡于人何厚薄，吾叱奴人解其缚。
鸡虫得失无了时，注目寒江倚山阁。

「负薪行」
夔州处女发半华，四十五十无夫家。
更遭丧乱嫁不售，一生抱恨堪咨嗟。
土风坐男使女立，应当门户女出入。
十犹八九负薪归，卖薪得钱应供给。
至老双鬟只垂颈，野花山叶银钗并。
筋力登危集市门，死生射利兼盐井。
面妆首饰杂啼痕，地褊衣寒困石根。
若道巫山女粗丑，何得此有昭君村。

「最能行」
峡中丈夫绝轻死，少在公门多在水。
富豪有钱驾大舸，贫穷取给行艓子。
小儿学问止论语，大儿结束随商旅。
欹帆侧柁入波涛，撇漩捎濆无险阻。
朝发白帝暮江陵，顷来目击信有征。
瞿塘漫天虎须怒，归州长年行最能。
此乡之人气量窄，误竞南风疏北客。
若道土无英俊才，何得山有屈原宅。

「寄裴施州」
廊庙之具裴施州，宿昔一逢无此流。
金钟大镛在东序，冰壶玉衡悬清秋。
自从相遇感多病，三岁为客宽边愁。
尧有四岳明至理，汉二千石真分忧。
几度寄书白盐北，苦寒赠我青羔裘。
霜雪回光避锦袖，龙蛇动箧蟠银钩。
紫衣使者辞复命，再拜故人谢佳政。
将老已失子孙忧，后来况接才华盛。

「郑典设自施州归」
吾怜荥阳秀，冒暑初有适。
名贤慎所出，不肯妄行役。
旅兹殊俗远，竟以屡空迫。
南谒裴施州，气合无险僻。
攀援悬根木，登顿入天石。
青山自一川，城郭洗忧戚。
听子话此邦，令我心悦怿。
其俗则纯朴，不知有主客。
温温诸侯门，礼亦如古昔。
敕厨倍常羞，杯盘颇狼藉。
时虽属丧乱，事贵赏匹敌。
中宵惬良会，裴郑非远戚。
群书一万卷，博涉供务隙。
他日辱银钩，森疏见矛戟。
倒屣喜旋归，画地求所历。
乃闻风土质，又重田畴辟。
刺史似寇恂，列郡宜竞惜。
北风吹瘴疠，羸老思散策。
渚拂蒹葭塞，峤穿萝茑幂。
此身仗儿仆，高兴潜有激。
孟冬方首路，强饭取崖壁。
叹尔疲驽骀，汗沟血不赤。
终然备外饰，驾驭何所益。
我有平肩舆，前途犹准的。
翩翩入鸟道，庶脱蹉跌厄。

「柴门」
孤舟登瀼西，回首望两崖。
东城干旱天，其气如焚柴。
长影没窈窕，馀光散唅呀。
大江蟠嵌根，归海成一家。
下冲割坤轴，竦壁攒镆铘。
萧飒洒秋色，氛昏霾日车。
峡门自此始，最窄容浮查。
禹功翊造化，疏凿就欹斜。
巨渠决太古，众水为长蛇。
风烟渺吴蜀，舟楫通盐麻。
我今远游子，飘转混泥沙。
万物附本性，约身不愿奢。
茅栋盖一床，清池有馀花。
浊醪与脱粟，在眼无咨嗟。
山荒人民少，地僻日夕佳。
贫病固其常，富贵任生涯。
老于干戈际，宅幸蓬荜遮。
石乱上云气，杉清延月华。
赏妍又分外，理惬夫何夸。
足了垂白年，敢居高士差。
书此豁平昔，回首犹暮霞。

「贻华阳柳少府」
系马乔木间，问人野寺门。
柳侯披衣笑，见我颜色温。
并坐石下堂，俯视大江奔。
火云洗月露，绝壁上朝暾。
自非晓相访，触热生病根。
南方六七月，出入异中原。
老少多暍死，汗逾水浆翻。
俊才得之子，筋力不辞烦。
指挥当世事，语及戎马存。
涕泪溅我裳，悲气排帝阍。
郁陶抱长策，义仗知者论。
吾衰卧江汉，但愧识玙璠。
文章一小技，于道未为尊。
起予幸斑白，因是托子孙。
俱客古信州，结庐依毁垣。
相去四五里，径微山叶繁。
时危挹佳士，况免军旅喧。
醉从赵女舞，歌鼓秦人盆。
子壮顾我伤，我欢兼泪痕。
馀生如过鸟，故里今空村。

「雷」
大旱山岳燋，密云复无雨。
南方瘴疠地，罹此农事苦。
封内必舞雩，峡中喧击鼓。
真龙竟寂寞，土梗空俯偻。
吁嗟公私病，税敛缺不补。
故老仰面啼，疮痍向谁数。
暴尪或前闻，鞭巫非稽古。
请先偃甲兵，处分听人主。
万邦但各业，一物休尽取。
水旱其数然，尧汤免亲睹。
上天铄金石，群盗乱豺虎。
二者存一端，愆阳不犹愈。
昨宵殷其雷，风过齐万弩。
复吹霾翳散，虚觉神灵聚。
气暍肠胃融，汗滋衣裳污。
吾衰尤拙计，失望筑场圃。

「火」
楚山经月火，大旱则斯举。
旧俗烧蛟龙，惊惶致雷雨。
爆嵌魑魅泣，崩冻岚阴昈。
罗落沸百泓，根源皆万古。
青林一灰烬，云气无处所。
入夜殊赫然，新秋照牛女。
风吹巨焰作，河棹腾烟柱。
势俗焚昆仑，光弥焮洲渚。
腥至焦长蛇，声吼缠猛虎。
神物已高飞，不见石与土。
尔宁要谤讟，凭此近荧侮。
薄关长吏忧，甚昧至精主。
远迁谁扑灭，将恐及环堵。
流汗卧江亭，更深气如缕。

「七月三日亭午已后较热退晚加小凉稳睡…呈元二十一曹长」
今兹商用事，馀热亦已末。
衰年旅炎方，生意从此活。
亭午减汗流，北邻耐人聒。
晚风爽乌匼，筋力苏摧折。
闭目逾十旬，大江不止渴。
退藏恨雨师，健步闻旱魃。
园蔬抱金玉，无以供采掇。
密云虽聚散，徂暑终衰歇。
前圣慎焚巫，武王亲救暍。
阴阳相主客，时序递回斡。
洒落唯清秋，昏霾一空阔。
萧萧紫塞雁，南向欲行列。
欻思红颜日，霜露冻阶闼。
胡马挟雕弓，鸣弦不虚发。
长鈚逐狡兔，突羽当满月。
惆怅白头吟，萧条游侠窟。
临轩望山阁，缥缈安可越。
高人炼丹砂，未念将朽骨。
少壮迹颇疏，欢乐曾倏忽。
杖藜风尘际，老丑难翦拂。
吾子得神仙，本是池中物。
贱夫美一睡，烦促婴词笔。

「牵牛织女」
牵牛出河西，织女处其东。
万古永相望，七夕谁见同。
神光意难候，此事终蒙胧。
飒然精灵合，何必秋遂通。
亭亭新妆立，龙驾具曾空。
世人亦为尔，祈请走儿童。
称家随丰俭，白屋达公宫。
膳夫翊堂殿，鸣玉凄房栊。
曝衣遍天下，曳月扬微风。
蛛丝小人态，曲缀瓜果中。
初筵裛重露，日出甘所终。
嗟汝未嫁女，秉心郁忡忡。
防身动如律，竭力机杼中。
虽无姑舅事，敢昧织作功。
明明君臣契，咫尺或未容。
义无弃礼法，恩始夫妇恭。
小大有佳期，戒之在至公。
方圆苟龃龉，丈夫多英雄。

「毒热寄简崔评事十六弟」
大暑运金气，荆扬不知秋。
林下有塌翼，水中无行舟。
千室但扫地，闭关人事休。
老夫转不乐，旅次兼百忧。
蝮蛇暮偃蹇，空床难暗投。
炎宵恶明烛，况乃怀旧丘。
开襟仰内弟，执热露白头。
束带负芒刺，接居成阻修。
何当清霜飞，会子临江楼。
载闻大易义，讽兴诗家流。
蕴藉异时辈，检身非苟求。
皇皇使臣体，信是德业优。
楚材择杞梓，汉苑归骅骝。
短章达我心，理为识者筹。

「殿中杨监见示张旭草书图」
斯人已云亡，草圣秘难得。
及兹烦见示，满目一凄恻。
悲风生微绡，万里起古色。
锵锵鸣玉动，落落群松直。
连山蟠其间，溟涨与笔力。
有练实先书，临池真尽墨。
俊拔为之主，暮年思转极。
未知张王后，谁并百代则。
呜呼东吴精，逸气感清识。
杨公拂箧笥，舒卷忘寝食。
念昔挥毫端，不独观酒德。

「杨监又出画鹰十二扇」
近时冯绍正，能画鸷鸟样。
明公出此图，无乃传其状。
殊姿各独立，清绝心有向。
疾禁千里马，气敌万人将。
忆昔骊山宫，冬移含元仗。
天寒大羽猎，此物神俱王。
当时无凡材，百中皆用壮。
粉墨形似间，识者一惆怅。
干戈少暇日，真骨老崖嶂。
为君除狡兔，会是翻鞲上。

「送殿中杨监赴蜀见相公」
去水绝还波，泄云无定姿。
人生在世间，聚散亦暂时。
离别重相逢，偶然岂定期。
送子清秋暮，风物长年悲。
豪俊贵勋业，邦家频出师。
相公镇梁益，军事无孑遗。
解榻再见今，用才复择谁。
况子已高位，为郡得固辞。
难拒供给费，慎哀渔夺私。
干戈未甚息，纪纲正所持。
泛舟巨石横，登陆草露滋。
山门日易久，当念居者思。

「赠李十五丈别」
峡人鸟兽居，其室附层颠。
下临不测江，中有万里船。
多病纷倚薄，少留改岁年。
绝域谁慰怀，开颜喜名贤。
孤陋忝末亲，等级敢比肩。
人生意颇合，相与襟袂连。
一日两遣仆，三日一共筵。
扬论展寸心，壮笔过飞泉。
玄成美价存，子山旧业传。
不闻八尺躯，常受众目怜。
且为辛苦行，盖被生事牵。
北回白帝棹，南入黔阳天。
汧公制方隅，迥出诸侯先。
封内如太古，时危独萧然。
清高金茎露，正直朱丝弦。
昔在尧四岳，今之黄颍川。
于迈恨不同，所思无由宣。
山深水增波，解榻秋露悬。
客游虽云久，主要月再圆。
晨集风渚亭，醉操云峤篇。
丈夫贵知己，欢罢念归旋。

「西阁曝日」
凛冽倦玄冬，负暄嗜飞阁。
羲和流德泽，颛顼愧倚薄。
毛发具自和，肌肤潜沃若。
太阳信深仁，衰气欻有托。
欹倾烦注眼，容易收病脚。
流离木杪猿，翩跹山颠鹤。
用知苦聚散，哀乐日已作。
即事会赋诗，人生忽如昨。
古来遭丧乱，贤圣尽萧索。
胡为将暮年，忧世心力弱。

「课伐木」
长夏无所为，客居课奴仆。
清晨饭其腹，持斧入白谷。
青冥曾巅后，十里斩阴木。
人肩四根已，亭午下山麓。
尚闻丁丁声，功课日各足。
苍皮成委积，素节相照烛。
藉汝跨小篱，当仗苦虚竹。
空荒咆熊罴，乳兽待人肉。
不示知禁情，岂惟干戈哭。
城中贤府主，处贵如白屋。
萧萧理体净，蜂虿不敢毒。
虎穴连里闾，堤防旧风俗。
泊舟沧江岸，久客慎所触。
舍西崖峤壮，雷雨蔚含蓄。
墙宇资屡修，衰年怯幽独。
尔曹轻执热，为我忍烦促。
秋光近青岑，季月当泛菊。
报之以微寒，共给酒一斛。

「园人送瓜」
江间虽炎瘴，瓜熟亦不早。
柏公镇夔国，滞务兹一扫。
食新先战士，共少及溪老。
倾筐蒲鸽青，满眼颜色好。
竹竿接嵌窦，引注来鸟道。
沈浮乱水玉，爱惜如芝草。
落刃嚼冰霜，开怀慰枯槁。
许以秋蒂除，仍看小童抱。
东陵迹芜绝，楚汉休征讨。
园人非故侯，种此何草草。

「信行远修水筒」
汝性不茹荤，清静仆夫内。
秉心识本源，于事少滞碍。
云端水筒坼，林表山石碎。
触热藉子修，通流与厨会。
往来四十里，荒险崖谷大。
日曛惊未餐，貌赤愧相对。
浮瓜供老病，裂饼尝所爱。
于斯答恭谨，足以殊殿最。
讵要方士符，何假将军盖。
行诸直如笔，用意崎岖外。

「槐叶冷淘」
青青高槐叶，采掇付中厨。
新面来近市，汁滓宛相俱。
入鼎资过熟，加餐愁欲无。
碧鲜俱照箸，香饭兼苞芦。
经齿冷于雪，劝人投此珠。
愿随金騕褭，走置锦屠苏。
路远思恐泥，兴深终不渝。
献芹则小小，荐藻明区区。
万里露寒殿，开冰清玉壶。
君王纳凉晚，此味亦时须。

「行官张望补稻畦水归」
东屯大江北，百顷平若案。
六月青稻多，千畦碧泉乱。
插秧适云已，引溜加溉灌。
更仆往方塘，决渠当断岸。
公私各地著，浸润无天旱。
主守问家臣，分明见溪伴。
芊芊炯翠羽，剡剡生银汉。
鸥鸟镜里来，关山云边看。
秋菰成黑米，精凿传白粲。
玉粒足晨炊，红鲜任霞散。
终然添旅食，作苦期壮观。
遗穗及众多，我仓戒滋蔓。

「催宗文树鸡栅」
吾衰怯行迈，旅次展崩迫。
愈风传乌鸡，秋卵方漫吃。
自春生成者，随母向百翮。
驱趁制不禁，喧呼山腰宅。
课奴杀青竹，终日憎赤帻。
蹋藉盘案翻，塞蹊使之隔。
墙东有隙地，可以树高栅。
避热时来归，问儿所为迹。
织笼曹其内，令人不得掷。
稀间可突过，觜爪还污席。
我宽蝼蚁遭，彼免狐貉厄。
应宜各长幼，自此均勍敌。
笼栅念有修，近身见损益。
明明领处分，一一当剖析。
不昧风雨晨，乱离减忧戚。
其流则凡鸟，其气心匪石。
倚赖穷岁晏，拨烦去冰释。
未似尸乡翁，拘留盖阡陌。

「园官送菜」
清晨蒙菜把，常荷地主恩。
守者愆实数，略有其名存。
苦苣刺如针，马齿叶亦繁。
青青嘉蔬色，埋没在中园。
园吏未足怪，世事固堪论。
呜呼战伐久，荆棘暗长原。
乃知苦苣辈，倾夺蕙草根。
小人塞道路，为态何喧喧。
又如马齿盛，气拥葵荏昏。
点染不易虞，丝麻杂罗纨。
一经器物内，永挂粗刺痕。
志士采紫芝，放歌避戎轩。
畦丁负笼至，感动百虑端。

「上后园山脚」
朱夏热所婴，清旭步北林。
小园背高冈，挽葛上崎崟。
旷望延驻目，飘摇散疏襟。
潜鳞恨水壮，去翼依云深。
勿谓地无疆，劣于山有阴。
石榞遍天下，水陆兼浮沈。
自我登陇首，十年经碧岑。
剑门来巫峡，薄倚浩至今。
故园暗戎马，骨肉失追寻。
时危无消息，老去多归心。
志士惜白日，久客藉黄金。
敢为苏门啸，庶作梁父吟。

「驱竖子摘苍耳」
江上秋已分，林中瘴犹剧。
畦丁告劳苦，无以供日夕。
蓬莠独不焦，野蔬暗泉石。
卷耳况疗风，童儿且时摘。
侵星驱之去，烂熳任远适。
放筐亭午际，洗剥相蒙幂。
登床半生熟，下箸还小益。
加点瓜薤间，依稀橘奴迹。
乱世诛求急，黎民糠籺窄。
饱食复何心，荒哉膏粱客。
富家厨肉臭，战地骸骨白。
寄语恶少年，黄金且休掷。

「秋行官张望督促东渚耗稻向毕清晨遣女奴阿稽竖子…往问」
东渚雨今足，伫闻粳稻香。
上天无偏颇，蒲稗各自长。
人情见非类，田家戒其荒。
功夫竞搰搰，除草置岸旁。
谷者命之本，客居安可忘。
青春具所务，勤垦免乱常。
吴牛力容易，并驱动莫当。
丰苗亦已穊，云水照方塘。
有生固蔓延，静一资堤防。
督领不无人，提携颇在纲。
荆扬风土暖，肃肃候微霜。
尚恐主守疏，用心未甚臧。
清朝遣婢仆，寄语逾崇冈。
西成聚必散，不独陵我仓。
岂要仁里誉，感此乱世忙。
北风吹蒹葭，蟋蟀近中堂。
荏苒百工休，郁纡迟暮伤。

「阻雨不得归瀼西甘林」
三伏适已过，骄阳化为霖。
欲归瀼西宅，阻此江浦深。
坏舟百版坼，峻岸复万寻。
篙工初一弃，恐泥劳寸心。
伫立东城隅，怅望高飞禽。
草堂乱悬圃，不隔昆仑岑。
昏浑衣裳外，旷绝同层阴。
园甘长成时，三寸如黄金。
诸侯旧上计，厥贡倾千林。
邦人不足重，所迫豪吏侵。
客居暂封殖，日夜偶瑶琴。
虚徐五株态，侧塞烦胸襟。
焉得辍两足，杖藜出岖嶔。
条流数翠实，偃息归碧浔。
拂拭乌皮几，喜闻樵牧音。
令儿快搔背，脱我头上簪。

「雨」
峡云行清晓，烟雾相裴回。
风吹苍江树，雨洒石壁来。
凄凄生馀寒，殷殷兼出雷。
白谷变气候，朱炎安在哉。
高鸟湿不下，居人门未开。
楚宫久已灭，幽佩为谁哀。
侍臣书王梦，赋有冠古才。
冥冥翠龙驾，多自巫山台。

「雨二首」
青山澹无姿，白露谁能数。
片片水上云，萧萧沙中雨。
殊俗状巢居，曾台俯风渚。
佳客适万里，沈思情延伫。
挂帆远色外，惊浪满吴楚。
久阴蛟螭出，寇盗复几许。
空山中宵阴，微冷先枕席。
回风起清曙，万象萋已碧。
落落出岫云，浑浑倚天石。
日假何道行，雨含长江白。
连樯荆州船，有士荷矛戟。
南防草镇惨，沾湿赴远役。
群盗下辟山，总戎备强敌。
水深云光廓，鸣橹各有适。
渔艇息悠悠，夷歌负樵客。
留滞一老翁，书时记朝夕。

「晚登瀼上堂」
故跻瀼岸高，颇免崖石拥。
开襟野堂豁，系马林花动。
雉堞粉如云，山田麦无垄。
春气晚更生，江流静犹涌。
四序婴我怀，群盗久相踵。
黎民困逆节，天子渴垂拱。
所思注东北，深峡转修耸。
衰老自成病，郎官未为冗。
凄其望吕葛，不复梦周孔。
济世数向时，斯人各枯冢。
楚星南天黑，蜀月西雾重。
安得随鸟翎，迫此惧将恐。

「又上后园山脚」
昔我游山东，忆戏东岳阳。
穷秋立日观，矫首望八荒。
朱崖著毫发，碧海吹衣裳。
蓐收困用事，玄冥蔚强梁。
逝水自朝宗，镇名各其方。
平原独憔悴，农力废耕桑。
非关风露凋，曾是戍役伤。
于时国用富，足以守边疆。
朝廷任猛将，远夺戎虏场。
到今事反覆，故老泪万行。
龟蒙不复见，况乃怀旧乡。
肺萎属久战，骨出热中肠。
忧来杖匣剑，更上林北冈。
瘴毒猿鸟落，峡干南日黄。
秋风亦已起，江汉始如汤。
登高欲有往，荡析川无梁。
哀彼远征人，去家死路旁。
不及祖父茔，累累冢相当。

「雨」
山雨不作泥，江云薄为雾。
晴飞半岭鹤，风乱平沙树。
明灭洲景微，隐见岩姿露。
拘闷出门游，旷绝经目趣。
消中日伏枕，卧久尘及屦。
岂无平肩舆，莫辨望乡路。
兵戈浩未息，蛇虺反相顾。
悠悠边月破，郁郁流年度。
针灸阻朋曹，糠籺对童孺。
一命须屈色，新知渐成故。
穷荒益自卑，飘泊欲谁诉。
尪羸愁应接，俄顷恐违迕。
浮俗何万端，幽人有独步。
庞公竟独往，尚子终罕遇。
宿留洞庭秋，天寒潇湘素。
杖策可入舟，送此齿发暮。

「甘林」
舍舟越西冈，入林解我衣。
青刍适马性，好鸟知人归。
晨光映远岫，夕露见日晞。
迟暮少寝食，清旷喜荆扉。
经过倦俗态，在野无所违。
试问甘藜藿，未肯羡轻肥。
喧静不同科，出处各天机。
勿矜朱门是，陋此白屋非。
明朝步邻里，长老可以依。
时危赋敛数，脱粟为尔挥。
相携行豆田，秋花霭菲菲。
子实不得吃，货市送王畿。
尽添军旅用，迫此公家威。
主人长跪问，戎马何时稀。
我衰易悲伤，屈指数贼围。
劝其死王命，慎莫远奋飞。

「雨」
行云递崇高，飞雨霭而至。
潺潺石间溜，汩汩松上驶。
亢阳乘秋热，百谷皆已弃。
皇天德泽降，焦卷有生意。
前雨伤卒暴，今雨喜容易。
不可无雷霆，间作鼓增气。
佳声达中宵，所望时一致。
清霜九月天，仿佛见滞穗。
郊扉及我私，我圃日苍翠。
恨无抱瓮力，庶减临江费。

「种莴苣」
阴阳一错乱，骄蹇不复理。
枯旱于其中，炎方惨如毁。
植物半蹉跎，嘉生将已矣。
云雷欻奔命，师伯集所使。
指麾赤白日，澒洞青光起。
雨声先已风，散足尽西靡。
山泉落沧江，霹雳犹在耳。
终朝纡飒沓，信宿罢潇洒。
堂下可以畦，呼童对经始。
苣兮蔬之常，随事艺其子。
破块数席间，荷锄功易止。
两旬不甲坼，空惜埋泥滓。
野苋迷汝来，宗生实于此。
此辈岂无秋，亦蒙寒露委。
翻然出地速，滋蔓户庭毁。
因知邪干正，掩抑至没齿。
贤良虽得禄，守道不封己。
拥塞败芝兰，众多盛荆杞。
中园陷萧艾，老圃永为耻。
登于白玉盘，藉以如霞绮。
苋也无所施，胡颜入筐篚。

「暇日小园散病，将种秋菜，督勒耕牛，兼书触目」
不爱入州府，畏人嫌我真。
及乎归茅宇，旁舍未曾嗔。
老病忌拘束，应接丧精神。
江村意自放，林木心所欣。
秋耕属地湿，山雨近甚匀。
冬菁饭之半，牛力晚来新。
深耕种数亩，未甚后四邻。
嘉蔬既不一，名数颇具陈。
荆巫非苦寒，采撷接青春。
飞来两白鹤，暮啄泥中芹。
雄者左翮垂，损伤已露筋。
一步再流血，尚经矰缴勤。
三步六号叫，志屈悲哀频。
鸾皇不相待，侧颈诉高旻。
杖藜俯沙渚，为汝鼻酸辛。

「八哀诗。赠司空王公思礼」
司空出东夷，童稚刷劲翮。
追随燕蓟儿，颖锐物不隔。
服事哥舒翰，意无流沙碛。
未甚拔行间，犬戎大充斥。
短小精悍姿，屹然强寇敌。
贯穿百万众，出入由咫尺。
马鞍悬将首，甲外控鸣镝。
洗剑青海水，刻铭天山石。
九曲非外蕃，其王转深壁。
飞兔不近驾，鸷鸟资远击。
晓达兵家流，饱闻春秋癖。
胸襟日沈静，肃肃自有适。
潼关初溃散，万乘犹辟易。
偏裨无所施，元帅见手格。
太子入朔方，至尊狩梁益。
胡马缠伊洛，中原气甚逆。
肃宗登宝位，塞望势敦迫。
公时徒步至，请罪将厚责。
际会清河公，间道传玉册。
天王拜跪毕，谠议果冰释。
翠华卷飞雪，熊虎亘阡陌。
屯兵凤凰山，帐殿泾渭辟。
金城贼咽喉，诏镇雄所搤。
禁暴清无双，爽气春淅沥。
巷有从公歌，野多青青麦。
及夫哭庙后，复领太原役。
恐惧禄位高，怅望王土窄。
不得见清时，呜呼就窀穸。
永系五湖舟，悲甚田横客。
千秋汾晋间，事与云水白。
昔观文苑传，岂述廉蔺绩。
嗟嗟邓大夫，士卒终倒戟。

「八哀诗。故司徒李公光弼」
司徒天宝末，北收晋阳甲。
胡骑攻吾城，愁寂意不惬。
人安若泰山，蓟北断右胁。
朔方气乃苏，黎首见帝业。
二宫泣西郊，九庙起颓压。
未散河阳卒，思明伪臣妾。
复自碣石来，火焚乾坤猎。
高视笑禄山，公又大献捷。
异王册崇勋，小敌信所怯。
拥兵镇河汴，千里初妥帖。
青蝇纷营营，风雨秋一叶。
内省未入朝，死泪终映睫。
大屋去高栋，长城扫遗堞。
平生白羽扇，零落蛟龙匣。
雅望与英姿，恻怆槐里接。
三军晦光彩，烈士痛稠叠。
直笔在史臣，将来洗箱箧。
吾思哭孤冢，南纪阻归楫。
扶颠永萧条，未济失利涉。
疲苶竟何人，洒涕巴东峡。

「八哀诗。赠左仆射郑国公严公武」
郑公瑚琏器，华岳金天晶。
昔在童子日，已闻老成名。
嶷然大贤后，复见秀骨清。
开口取将相，小心事友生。
阅书百纸尽，落笔四座惊。
历职匪父任，嫉邪常力争。
汉仪尚整肃，胡骑忽纵横。
飞传自河陇，逢人问公卿。
不知万乘出，雪涕风悲鸣。
受词剑阁道，谒帝萧关城。
寂寞云台仗，飘飖沙塞旌。
江山少使者，笳鼓凝皇情。
壮士血相视，忠臣气不平。
密论贞观体，挥发岐阳征。
感激动四极，联翩收二京。
西郊牛酒再，原庙丹青明。
匡汲俄宠辱，卫霍竟哀荣。
四登会府地，三掌华阳兵。
京兆空柳色，尚书无履声。
群乌自朝夕，白马休横行。
诸葛蜀人爱，文翁儒化成。
公来雪山重，公去雪山轻。
记室得何逊，韬钤延子荆。
四郊失壁垒，虚馆开逢迎。
堂上指图画，军中吹玉笙。
岂无成都酒，忧国只细倾。
时观锦水钓，问俗终相并。
意待犬戎灭，人藏红粟盈。
以兹报主愿，庶或裨世程。
炯炯一心在，沉沉二竖婴。
颜回竟短折，贾谊徒忠贞。
飞旐出江汉，孤舟轻荆衡。
虚无马融笛，怅望龙骧茔。
空馀老宾客，身上愧簪缨。

「八哀诗。赠太子太师汝阳郡王琎」
汝阳让帝子，眉宇真天人。
虬须似太宗，色映塞外春。
往者开元中，主恩视遇频。
出入独非时，礼异见群臣。
爱其谨洁极，倍此骨肉亲。
从容听朝后，或在风雪晨。
忽思格猛兽，苑囿腾清尘。
羽旗动若一，万马肃駪駪。
诏王来射雁，拜命已挺身。
箭出飞鞚内，上又回翠麟。
翻然紫塞翮，下拂明月轮。
胡人虽获多，天笑不为新。
王每中一物，手自与金银。
袖中谏猎书，扣马久上陈。
竟无衔橛虞，圣聪矧多仁。
官免供给费，水有在藻鳞。
匪唯帝老大，皆是王忠勤。
晚年务置醴，门引申白宾。
道大容无能，永怀侍芳茵。
好学尚贞烈，义形必沾巾。
挥翰绮绣扬，篇什若有神。
川广不可溯，墓久狐兔邻。
宛彼汉中郡，文雅见天伦。
何以开我悲，泛舟俱远津。
温温昔风味，少壮已书绅。
旧游易磨灭，衰谢增酸辛。

「八哀诗。赠秘书监江夏李公邕」
长啸宇宙间，高才日陵替。
古人不可见，前辈复谁继。
忆昔李公存，词林有根柢。
声华当健笔，洒落富清制。
风流散金石，追琢山岳锐。
情穷造化理，学贯天人际。
干谒走其门，碑版照四裔。
各满深望还，森然起凡例。
萧萧白杨路，洞彻宝珠惠。
龙宫塔庙涌，浩劫浮云卫。
宗儒俎豆事，故吏去思计。
眄睐已皆虚，跋涉曾不泥。
向来映当时，岂独劝后世。
丰屋珊瑚钩，骐驎织成罽。
紫骝随剑几，义取无虚岁。
分宅脱骖间，感激怀未济。
众归赒给美，摆落多藏秽。
独步四十年，风听九皋唳。
呜呼江夏姿，竟掩宣尼袂。
往者武后朝，引用多宠嬖。
否臧太常议，面折二张势。
衰俗凛生风，排荡秋旻霁。
忠贞负冤恨，宫阙深旒缀。
放逐早联翩，低垂困炎厉。
日斜鵩鸟入，魂断苍梧帝。
荣枯走不暇，星驾无安税。
几分汉廷竹，夙拥文侯篲。
终悲洛阳狱，事近小臣敝。
祸阶初负谤，易力何深哜。
伊昔临淄亭，酒酣托末契。
重叙东都别，朝阴改轩砌。
论文到崔苏，指尽流水逝。
近伏盈川雄，未甘特进丽。
是非张相国，相扼一危脆。
争名古岂然，键捷欻不闭。
例及吾家诗，旷怀扫氛翳。
慷慨嗣真作，咨嗟玉山桂。
钟律俨高悬，鲲鲸喷迢递。
坡陀青州血，芜没汶阳瘗。
哀赠竟萧条，恩波延揭厉。
子孙存如线，旧客舟凝滞。
君臣尚论兵，将帅接燕蓟。
朗吟六公篇，忧来豁蒙蔽。

「八哀诗。故秘书少监武功苏公源明」
武功少也孤，徒步客徐兖。
读书东岳中，十载考坟典。
时下莱芜郭，忍饥浮云巘。
负米晚为身，每食脸必泫。
夜字照爇薪，垢衣生碧藓。
庶以勤苦志，报兹劬劳显。
学蔚醇儒姿，文包旧史善。
洒落辞幽人，归来潜京辇。
射君东堂策，宗匠集精选。
制可题未干，乙科已大阐。
文章日自负，吏禄亦累践。
晨趋阊阖内，足蹋宿昔趼。
一麾出守还，黄屋朔风卷。
不暇陪八骏，虏庭悲所遣。
平生满尊酒，断此朋知展。
忧愤病二秋，有恨石可转。
肃宗复社稷，得无逆顺辨。
范晔顾其儿，李斯忆黄犬。
秘书茂松意，溟涨本末浅。
青荧芙蓉剑，犀兕岂独剸。
反为后辈亵，予实苦怀缅。
煌煌斋房芝，事绝万手搴。
垂之俟来者，正始征劝勉。
不要悬黄金，胡为投乳贙。
结交三十载，吾与谁游衍。
荥阳复冥莫，罪罟已横罥。
呜呼子逝日，始泰则终蹇。
长安米万钱，凋丧尽馀喘。
战伐何当解，归帆阻清沔。
尚缠漳水疾，永负蒿里饯。

「八哀诗。故著作郎贬台州司户荥阳郑公虔」
鶢鶋至鲁门，不识钟鼓飨。
孔翠望赤霄，愁思雕笼养。
荥阳冠众儒，早闻名公赏。
地崇士大夫，况乃气精爽。
天然生知姿，学立游夏上。
神农极阙漏，黄石愧师长。
药纂西极名，兵流指诸掌。
贯穿无遗恨，荟蕞何技痒。
圭臬星经奥，虫篆丹青广。
子云窥未遍，方朔谐太枉。
神翰顾不一，体变钟兼两。
文传天下口，大字犹在榜。
昔献书画图，新诗亦俱往。
沧洲动玉陛，宣鹤误一响。
三绝自御题，四方尤所仰。
嗜酒益疏放，弹琴视天壤。
形骸实土木，亲近唯几杖。
未曾寄官曹，突兀倚书幌。
晚就芸香阁，胡尘昏坱莽。
反覆归圣朝，点染无涤荡。
老蒙台州掾，泛泛浙江桨。
覆穿四明雪，饥拾楢溪橡。
空闻紫芝歌，不见杏坛丈。
天长眺东南，秋色馀魍魉。
别离惨至今，斑白徒怀曩。
春深秦山秀，叶坠清渭朗。
剧谈王侯门，野税林下鞅。
操纸终夕酣，时物集遐想。
词场竟疏阔，平昔滥吹奖。
百年见存殁，牢落吾安放。
萧条阮咸在，出处同世网。
他日访江楼，含凄述飘荡。

「八哀诗。故右仆射相国张公九龄」
相国生南纪，金璞无留矿。
仙鹤下人间，独立霜毛整。
矫然江海思，复与云路永。
寂寞想土阶，未遑等箕颍。
上君白玉堂，倚君金华省。
碣石岁峥嵘，天地日蛙黾。
退食吟大庭，何心记榛梗。
骨惊畏曩哲，鬒变负人境。
虽蒙换蝉冠，右地恧多幸。
敢忘二疏归，痛迫苏耽井。
紫绶映暮年，荆州谢所领。
庾公兴不浅，黄霸镇每静。
宾客引调同，讽咏在务屏。
诗罢地有馀，篇终语清省。
一阳发阴管，淑气含公鼎。
乃知君子心，用才文章境。
散帙起翠螭，倚薄巫庐并。
绮丽玄晖拥，笺诔任昉骋。
自我一家则，未缺只字警。
千秋沧海南，名系朱鸟影。
归老守故林，恋阙悄延颈。
波涛良史笔，芜绝大庾岭。
向时礼数隔，制作难上请。
再读徐孺碑，犹思理烟艇。

「写怀二首」
劳生共乾坤，何处异风俗。
冉冉自趋竞，行行见羁束。
无贵贱不悲，无富贫亦足。
万古一骸骨，邻家递歌哭。
鄙夫到巫峡，三岁如转烛。
全命甘留滞，忘情任荣辱。
朝班及暮齿，日给还脱粟。
编蓬石城东，采药山北谷。
用心霜雪间，不必条蔓绿。
非关故安排，曾是顺幽独。
达士如弦直，小人似钩曲。
曲直我不知，负暄候樵牧。
夜深坐南轩，明月照我膝。
惊风翻河汉，梁栋已出日。
群生各一宿，飞动自俦匹。
吾亦驱其儿，营营为私实。
天寒行旅稀，岁暮日月疾。
荣名忽中人，世乱如虮虱。
古者三皇前，满腹志愿毕。
胡为有结绳，陷此胶与漆。
祸首燧人氏，厉阶董狐笔。
君看灯烛张，转使飞蛾密。
放神八极外，俯仰俱萧瑟。
终契如往还，得匪合仙术。

「可叹」
天上浮云如白衣，斯须改变如苍狗。
古往今来共一时，人生万事无不有。
近者抉眼去其夫，河东女儿身姓柳。
丈夫正色动引经，酆城客子王季友。
群书万卷常暗诵，孝经一通看在手。
贫穷老瘦家卖屐，好事就之为携酒。
豫章太守高帝孙，引为宾客敬颇久。
闻道三年未曾语，小心恐惧闭其口。
太守得之更不疑，人生反覆看亦丑。
明月无瑕岂容易，紫气郁郁犹冲斗。
时危可仗真豪俊，二人得置君侧否。
太守顷者领山南，邦人思之比父母。
王生早曾拜颜色，高山之外皆培塿。
用为羲和天为成，用平水土地为厚。
王也论道阻江湖，李也丞疑旷前后。
死为星辰终不灭，致君尧舜焉肯朽。
吾辈碌碌饱饭行，风后力牧长回首。

「观公孙大娘弟子舞剑器行」
昔有佳人公孙氏，一舞剑气动四方。
观者如山色沮丧，天地为之久低昂。
㸌如羿射九日落，矫如群帝骖龙翔。
来如雷霆收震怒，罢如江海凝清光。
绛唇珠袖两寂寞，况有弟子传芬芳。
临颍美人在白帝，妙舞此曲神扬扬。
与余问答既有以，感时抚事增惋伤。
先帝侍女八千人，公孙剑器初第一。
五十年间似反掌，风尘倾动昏王室。
梨园子弟散如烟，女乐馀姿映寒日。
金粟堆南木已拱，瞿唐石城草萧瑟。
玳筵急管曲复终，乐极哀来月东出。
老夫不知其所往，足茧荒山转愁疾。

「往在」
往在西京日，胡来满彤宫。
中宵焚九庙，云汉为之红。
解瓦飞十里，繐帷纷曾空。
疚心惜木主，一一灰悲风。
合昏排铁骑，清旭散锦𢄐。
贼臣表逆节，相贺以成功。
是时妃嫔戮，连为粪土丛。
当宁陷玉座，白间剥画虫。
不知二圣处，私泣百岁翁。
车驾既云还，楹桷欻穹崇。
故老复涕泗，祠官树椅桐。
宏壮不如初，已见帝力雄。
前春礼郊庙，祀事亲圣躬。
微躯忝近臣，景从陪群公。
登阶捧玉册，峨冕耿金钟。
侍祠恧先露，掖垣迩濯龙。
天子惟孝孙，五云起九重。
镜奁换粉黛，翠羽犹葱胧。
前者厌羯胡，后来遭犬戎。
俎豆腐膻肉，罘罳行角弓。
安得自西极，申命空山东。
尽驱诣阙下，士庶塞关中。
主将晓逆顺，元元归始终。
一朝自罪己，万里车书通。
锋镝供锄犁，征戍听所从。
冗官各复业，土著还力农。
君臣节俭足，朝野欢呼同。
中兴似国初，继体如太宗。
端拱纳谏诤，和风日冲融。
赤墀樱桃枝，隐映银丝笼。
千春荐陵寝，永永垂无穷。
京都不再火，泾渭开愁容。
归号故松柏，老去苦飘蓬。

「昔游」
昔者与高李，晚登单父台。
寒芜际碣石，万里风云来。
桑柘叶如雨，飞藿去裴回。
清霜大泽冻，禽兽有馀哀。
是时仓廪实，洞达寰区开。
猛士思灭胡，将帅望三台。
君王无所惜，驾驭英雄材。
幽燕盛用武，供给亦劳哉。
吴门转粟帛，泛海陵蓬莱。
肉食三十万，猎射起黄埃。
隔河忆长眺，青岁已摧颓。
不及少年日，无复故人杯。
赋诗独流涕，乱世想贤才。
有能市骏骨，莫恨少龙媒。
商山议得失，蜀主脱嫌猜。
吕尚封国邑，傅说已盐梅。
景晏楚山深，水鹤去低回。
庞公任本性，携子卧苍苔。

「壮游」
往昔十四五，出游翰墨场。
斯文崔魏徒，以我似班扬。
七龄思即壮，开口咏凤凰。
九龄书大字，有作成一囊。
性豪业嗜酒，嫉恶怀刚肠。
脱略小时辈，结交皆老苍。
饮酣视八极，俗物都茫茫。
东下姑苏台，已具浮海航。
到今有遗恨，不得穷扶桑。
王谢风流远，阖庐丘墓荒。
剑池石壁仄，长洲荷芰香。
嵯峨阊门北，清庙映回塘。
每趋吴太伯，抚事泪浪浪。
枕戈忆勾践，渡浙想秦皇。
蒸鱼闻匕首，除道哂要章。
越女天下白，鉴湖五月凉。
剡溪蕴秀异，欲罢不能忘。
归帆拂天姥，中岁贡旧乡。
气劘屈贾垒，目短曹刘墙。
忤下考功第，独辞京尹堂。
放荡齐赵间，裘马颇清狂。
春歌丛台上，冬猎青丘旁。
呼鹰皂枥林，逐兽云雪冈。
射飞曾纵鞚，引臂落鹙鶬。
苏侯据鞍喜，忽如携葛强。
快意八九年，西归到咸阳。
许与必词伯，赏游实贤王。
曳裾置醴地，奏赋入明光。
天子废食召，群公会轩裳。
脱身无所爱，痛饮信行藏。
黑貂不免敝，斑鬓兀称觞。
杜曲晚耆旧，四郊多白杨。
坐深乡党敬，日觉死生忙。
朱门任倾夺，赤族迭罹殃。
国马竭粟豆，官鸡输稻粱。
举隅见烦费，引古惜兴亡。
河朔风尘起，岷山行幸长。
两宫各警跸，万里遥相望。
崆峒杀气黑，少海旌旗黄。
禹功亦命子，涿鹿亲戎行。
翠华拥英岳，螭虎啖豺狼。
爪牙一不中，胡兵更陆梁。
大军载草草，凋瘵满膏肓。
备员窃补衮，忧愤心飞扬。
上感九庙焚，下悯万民疮。
斯时伏青蒲，廷争守御床。
君辱敢爱死，赫怒幸无伤。
圣哲体仁恕，宇县复小康。
哭庙灰烬中，鼻酸朝未央。
小臣议论绝，老病客殊方。
郁郁苦不展，羽翮困低昂。
秋风动哀壑，碧蕙捐微芳。
之推避赏从，渔父濯沧浪。
荣华敌勋业，岁暮有严霜。
吾观鸱夷子，才格出寻常。
群凶逆未定，侧伫英俊翔。

「遣怀」
昔我游宋中，惟梁孝王都。
名今陈留亚，剧则贝魏俱。
邑中九万家，高栋照通衢。
舟车半天下，主客多欢娱。
白刃雠不义，黄金倾有无。
杀人红尘里，报答在斯须。
忆与高李辈，论交入酒垆。
两公壮藻思，得我色敷腴。
气酣登吹台，怀古视平芜。
芒砀云一去，雁鹜空相呼。
先帝正好武，寰海未凋枯。
猛将收西域，长戟破林胡。
百万攻一城，献捷不云输。
组练弃如泥，尺土负百夫。
拓境功未已，元和辞大炉。
乱离朋友尽，合沓岁月徂。
吾衰将焉托，存殁再呜呼。
萧条益堪愧，独在天一隅。
乘黄已去矣，凡马徒区区。
不复见颜鲍，系舟卧荆巫。
临餐吐更食，常恐违抚孤。

「同元使君舂陵行」
遭乱发尽白，转衰病相婴。
沈绵盗贼际，狼狈江汉行。
叹时药力薄，为客羸瘵成。
吾人诗家秀，博采世上名。
粲粲元道州，前圣畏后生。
观乎舂陵作，欻见俊哲情。
复览贼退篇，结也实国桢。
贾谊昔流恸，匡衡常引经。
道州忧黎庶，词气浩纵横。
两章对秋月，一字偕华星。
致君唐虞际，纯朴忆大庭。
何时降玺书，用尔为丹青。
狱讼永衰息，岂唯偃甲兵。
凄恻念诛求，薄敛近休明。
乃知正人意，不苟飞长缨。
凉飙振南岳，之子宠若惊。
色阻金印大，兴含沧浪清。
我多长卿病，日夕思朝廷。
肺枯渴太甚，漂泊公孙城。
呼儿具纸笔，隐几临轩楹。
作诗呻吟内，墨澹字欹倾。
感彼危苦词，庶几知者听。

「李潮八分小篆歌」
苍颉鸟迹既茫昧，字体变化如浮云。
陈仓石鼓又已讹，大小二篆生八分。
秦有李斯汉蔡邕，中间作者寂不闻。
峄山之碑野火焚，枣木传刻肥失真。
苦县光和尚骨立，书贵瘦硬方通神。
惜哉李蔡不复得，吾甥李潮下笔亲。
尚书韩择木，骑曹蔡有邻。
开元已来数八分，潮也奄有二子成三人。
况潮小篆逼秦相，快剑长戟森相向。
八分一字直百金，蛟龙盘拏肉屈强。
吴郡张颠夸草书，草书非古空雄壮。
岂如吾甥不流宕，丞相中郎丈人行。
巴东逢李潮，逾月求我歌。
我今衰老才力薄，潮乎潮乎奈汝何。

「览柏中允兼子侄数人除官制词因述父子兄弟四美载歌丝纶」
纷然丧乱际，见此忠孝门。
蜀中寇亦甚，柏氏功弥存。
深诚补王室，戮力自元昆。
三止锦江沸，独清玉垒昏。
高名入竹帛，新渥照乾坤。
子弟先卒伍，芝兰叠玙璠。
同心注师律，洒血在戎轩。
丝纶实具载，绂冕已殊恩。
奉公举骨肉，诛叛经寒温。
金甲雪犹冻，朱旗尘不翻。
每闻战场说，欻激懦气奔。
圣主国多盗，贤臣官则尊。
方当节钺用，必绝祲沴根。
吾病日回首，云台谁再论。
作歌挹盛事，推毂期孤鶱。

「听杨氏歌」
佳人绝代歌，独立发皓齿。
满堂惨不乐，响下清虚里。
江城带素月，况乃清夜起。
老夫悲暮年，壮士泪如水。
玉杯久寂寞，金管迷宫徵。
勿云听者疲，愚智心尽死。
古来杰出士，岂待一知己。
吾闻昔秦青，倾侧天下耳。

「荆南兵马使太常卿赵公大食刀歌」
太常楼船声嗷嘈，问兵刮寇趋下牢。
牧出令奔飞百艘，猛蛟突兽纷腾逃。
白帝寒城驻锦袍，玄冬示我胡国刀。
壮士短衣头虎毛，凭轩拔鞘天为高。
翻风转日木怒号，冰翼雪澹伤哀猱。
镌错碧罂鸊鹈膏，铓锷已莹虚秋涛，鬼物撇捩辞坑壕。
苍水使者扪赤绦，龙伯国人罢钓鳌。
芮公回首颜色劳，分阃救世用贤豪。
赵公玉立高歌起，揽环结佩相终始，万岁持之护天子。
得君乱丝与君理，蜀江如线如针水。
荆岑弹丸心未已，贼臣恶子休干纪。
魑魅魍魉徒为耳，妖腰乱领敢欣喜。
用之不高亦不庳，不似长剑须天倚。
吁嗟光禄英雄弭，大食宝刀聊可比。
丹青宛转麒麟里，光芒六合无泥滓。

「王兵马使二角鹰」
悲台萧飒石巃嵸，哀壑杈桠浩呼汹。
中有万里之长江，回风滔日孤光动。
角鹰翻倒壮士臂，将军玉帐轩翠气。
二鹰猛脑徐侯穟，目如愁胡视天地。
杉鸡竹兔不自惜，溪虎野羊俱辟易。
鞲上锋棱十二翮，将军勇锐与之敌。
将军树勋起安西，昆仑虞泉入马蹄。
白羽曾肉三狻猊，敢决岂不与之齐。
荆南芮公得将军，亦如角鹰下翔云。
恶鸟飞飞啄金屋，安得尔辈开其群，驱出六合枭鸾分。

「狄明府」
梁公曾孙我姨弟，不见十年官济济。
大贤之后竟陵迟，浩荡古今同一体。
比看叔伯四十人，有才无命百寮底。
今者兄弟一百人，几人卓绝秉周礼。
在汝更用文章为，长兄白眉复天启。
汝门请从曾翁说，太后当朝多巧诋。
狄公执政在末年，浊河终不污清济。
国嗣初将付诸武，公独廷诤守丹陛。
禁中决册请房陵，前朝长老皆流涕。
太宗社稷一朝正，汉官威仪重昭洗。
时危始识不世才，谁谓荼苦甘如荠。
汝曹又宜列土食，身使门户多旌棨。
胡为漂泊岷汉间，干谒王侯颇历抵。
况乃山高水有波，秋风萧萧露泥泥。
虎之饥，下巉岩，蛟之横，出清泚。
早归来，黄土泥衣眼易眯。

「秋风二首」
秋风淅淅吹巫山，上牢下牢修水关。
吴樯楚柁牵百丈，暖向神都寒未还。
要路何日罢长戟，战自青羌连百蛮。
中巴不曾消息好，暝传戍鼓长云间。
秋风淅淅吹我衣，东流之外西日微。
天清小城捣练急，石古细路行人稀。
不知明月为谁好，早晚孤帆他夜归。
会将白发倚庭树，故园池台今是非。

「久雨期王将军不至」
天雨萧萧滞茅屋，空山无以慰幽独。
锐头将军来何迟，令我心中苦不足。
数看黄雾乱玄云，时听严风折乔木。
泉源泠泠杂猿狖，泥泞漠漠饥鸿鹄。
岁暮穷阴耿未已，人生会面难再得。
忆尔腰下铁丝箭，射杀林中雪色鹿。
前者坐皮因问毛，知子历险人马劳。
异兽如飞星宿落，应弦不碍苍山高。
安得突骑只五千，崒然眉骨皆尔曹。
走平乱世相催促，一豁明主正郁陶。
忆昔范增碎玉斗，未使吴兵著白袍。
昏昏阊阖闭氛祲，十月荆南雷怒号。

「别李秘书始兴寺所居」
不见秘书心若失，及见秘书失心疾。
安为动主理信然，我独觉子神充实。
重闻西方止观经，老身古寺风泠泠。
妻儿待我且归去，他日杖藜来细听。

「虎牙行」
秋风欻吸吹南国，天地惨惨无颜色。
洞庭扬波江汉回，虎牙铜柱皆倾侧。
巫峡阴岑朔漠气，峰峦窈窕谿谷黑。
杜鹃不来猿狖寒，山鬼幽忧雪霜逼。
楚老长嗟忆炎瘴，三尺角弓两斛力。
壁立石城横塞起，金错旌竿满云直。
渔阳突骑猎青丘，犬戎锁甲闻丹极。
八荒十年防盗贼，征戍诛求寡妻哭，远客中宵泪沾臆。

「锦树行」
今日苦短昨日休，岁云暮矣增离忧。
霜凋碧树待锦树。
万壑东逝无停留。
荒戍之城石色古，东郭老人住青丘。
飞书白帝营斗粟，琴瑟几杖柴门幽。
青草萋萋尽枯死，天马跂足随牦牛。
自古圣贤多薄命，奸雄恶少皆封侯。
故国三年一消息。
终南渭水寒悠悠。
五陵豪贵反颠倒，乡里小儿狐白裘。
生男堕地要膂力，一生富贵倾邦国。
莫愁父母少黄金，天下风尘儿亦得。

「赤霄行」
孔雀未知牛有角，渴饮寒泉逢牴触。
赤霄悬圃须往来，翠尾金花不辞辱。
江中淘河吓飞燕，衔泥却落羞华屋。
皇孙犹曾莲勺困，卫庄见贬伤其足。
老翁慎莫怪少年，葛亮贵和书有篇。
丈夫垂名动万年，记忆细故非高贤。

「前苦寒行二首」
汉时长安雪一丈，牛马毛寒缩如猬。
楚江巫峡冰入怀，虎豹哀号又堪记。
秦城老翁荆扬客，惯习炎蒸岁絺绤。
玄冥祝融气或交，手持白羽未敢释。
去年白帝雪在山，今年白帝雪在地。
冻埋蛟龙南浦缩，寒刮肌肤北风利。
楚人四时皆麻衣，楚天万里无晶辉。
三足之乌足恐断，羲和送将何所归。

「后苦寒行二首」
南纪巫庐瘴不绝，太古以来无尺雪。
蛮夷长老怨苦寒，昆仑天关冻应折。
玄猿口噤不能啸，白鹄翅垂眼流血。
安得春泥补地裂。
晚来江门失大木，猛风中夜吹白屋。
天兵斩断青海戎，杀气南行动地轴，不尔苦寒何太酷。
巴东之峡生凌澌，彼苍回轩人得知。

「晚晴」
高唐暮冬雪壮哉，旧瘴无复似尘埃。
崖沉谷没白皑皑，江石缺裂青枫摧。
南天三旬苦雾开，赤日照耀从西来，六龙寒急光裴回。
照我衰颜忽落地，口虽吟咏心中哀。
未怪及时少年子，扬眉结义黄金台。
洎乎吾生何飘零，支离委绝同死灰。

「复阴」
方冬合沓玄阴塞，昨日晚晴今日黑。
万里飞蓬映天过，孤城树羽扬风直。
江涛簸岸黄沙走，云雪埋山苍兕吼。
君不见夔子之国杜陵翁，牙齿半落左耳聋。

「夜归」
夜来归来冲虎过，山黑家中已眠卧。
傍见北斗向江低，仰看明星当空大。
庭前把烛嗔两炬，峡口惊猿闻一个。
白头老罢舞复歌，杖藜不睡谁能那。

「寄柏学士林居」
自胡之反持干戈，天下学士亦奔波。
叹彼幽栖载典籍，萧然暴露依山阿。
青山万里静散地，白雨一洗空垂萝。
乱代飘零余到此，古人成败子如何。
荆扬春冬异风土，巫峡日夜多云雨。
赤叶枫林百舌鸣，黄泥野岸天鸡舞。
盗贼纵横甚密迩，形神寂寞甘辛苦。
几时高议排金门，各使苍生有环堵。

「寄从孙崇简」
嵯峨白帝城东西，南有龙湫北虎溪。
吾孙骑曹不骑马，业学尸乡多养鸡。
庞公隐时尽室去，武陵春树他人迷。
与汝林居未相失，近身药裹酒长携。
牧竖樵童亦无赖，莫令斩断青云梯。

「奉酬薛十二丈判官见赠」
忽忽峡中睡，悲风方一醒。
西来有好鸟，为我下青冥。
羽毛净白雪，惨澹飞云汀。
既蒙主人顾，举翮唳孤亭。
持以比佳士，及此慰扬舲。
清文动哀玉，见道发新硎。
欲学鸱夷子，待勒燕山铭。
谁重断蛇剑，致君君未听。
志在麒麟阁，无心云母屏。
卓氏近新寡，豪家朱门扃。
相如才调逸，银汉会双星。
客来洗粉黛，日暮拾流萤。
不是无膏火，劝郎勤六经。
老夫自汲涧，野水日泠泠。
我叹黑头白，君看银印青。
卧病识山鬼，为农知地形。
谁矜坐锦帐，苦厌食鱼腥。
东西两岸坼，横水注沧溟。
碧色忽惆怅，风雷搜百灵。
空中右白虎，赤节引娉婷。
自云帝里女，噀雨凤凰翎。
襄王薄行迹，莫学冷如丁，千秋一拭泪，梦觉有微馨。
人生相感动，金石两青荧。
丈人但安坐，休辨渭与泾。
龙蛇尚格斗，洒血暗郊坰。
吾闻聪明主，治国用轻刑。
销兵铸农器，今古岁方宁。
文王日俭德，俊乂始盈庭。
荣华贵少壮，岂食楚江萍。

「醉为马坠，诸公携酒相看」
甫也诸侯老宾客，罢酒酣歌拓金戟。
骑马忽忆少年时，散蹄迸落瞿塘石。
白帝城门水云外，低身直下八千尺。
粉堞电转紫游缰，东得平冈出天壁。
江村野堂争入眼，垂鞭亸鞚凌紫陌，向来皓首惊万人。
自倚红颜能骑射。
安知决臆追风足，朱汗骖驔犹喷玉。
不虞一蹶终损伤，人生快意多所辱。
职当忧戚伏衾枕，况乃迟暮加烦促。
明知来问腆我颜，杖藜强起依僮仆。
语尽还成开口笑，提携别扫清溪曲。
酒肉如山又一时，初筵哀丝动豪竹。
共指西日不相贷，喧呼且覆杯中渌。
何必走马来为问，君不见嵇康养生遭杀戮。

「别李义」
神尧十八子，十七王其门。
道国洎舒国，督唯亲弟昆。
中外贵贱殊，余亦忝诸孙。
丈人嗣三叶，之子白玉温。
道国继德业，请从丈人论。
丈人领宗卿，肃穆古制敦。
先朝纳谏诤，直气横乾坤。
子建文笔壮，河间经术存。
尔克富诗礼，骨清虑不喧。
洗然遇知己，谈论淮湖奔。
忆昔初见时，小襦绣芳荪。
长成忽会面，慰我久疾魂。
三峡春冬交，江山云雾昏。
正宜且聚集，恨此当离尊。
莫怪执杯迟，我衰涕唾烦。
重问子何之，西上岷江源。
愿子少干谒，蜀都足戎轩。
误失将帅意，不如亲故恩。
少年早归来，梅花已飞翻。
努力慎风水，岂惟数盘飧。
猛虎卧在岸，蛟螭出无痕。
王子自爱惜，老夫困石根。
生别古所嗟，发声为尔吞。

「送高司直寻封阆州」
丹雀衔书来，暮栖何乡树。
骅骝事天子，辛苦在道路。
司直非冗官，荒山甚无趣。
借问泛舟人，胡为入云雾。
与子姻娅间，既亲亦有故。
万里长江边，邂逅一相遇。
长卿消渴再，公干沉绵屡。
清谈慰老夫，开卷得佳句。
时见文章士，欣然澹情素。
伏枕闻别离，畴能忍漂寓。
良会苦短促，溪行水奔注。
熊罴咆空林，游子慎驰骛。
西谒巴中侯，艰险如跬步。
主人不世才，先帝常特顾。
拔为天军佐，崇大王法度。
淮海生清风，南翁尚思慕。
公宫造广厦，木石乃无数。
初闻伐松柏，犹卧天一柱。
我瘦书不成，成字读亦误。
为我问故人，劳心练征戍。

「君不见，简苏徯」
君不见道边废弃池，君不见前者摧折桐。
百年死树中琴瑟，一斛旧水藏蛟龙。
丈夫盖棺事始定，君今幸未成老翁，何恨憔悴在山中。
深山穷谷不可处，霹雳魍魉兼狂风。

「赠苏四徯」
异县昔同游，各云厌转蓬。
别离已五年，尚在行李中。
戎马日衰息，乘舆安九重。
有才何栖栖，将老委所穷。
为郎未为贱，其奈疾病攻。
子何面黧黑，不得豁心胸。
巴蜀倦剽掠，下愚成土风。
幽蓟已削平，荒徼尚弯弓。
斯人脱身来，岂非吾道东。
乾坤虽宽大，所适装囊空。
肉食哂菜色，少壮欺老翁。
况乃主客间，古来逼侧同。
君今下荆扬，独帆如飞鸿。
二州豪侠场，人马皆自雄。
一请甘饥寒，再请甘养蒙。

「寄薛三郎中」
人生无贤愚，飘飖若埃尘。
自非得神仙，谁免危其身。
与子俱白头，役役常苦辛。
虽为尚书郎，不及村野人。
忆昔村野人，其乐难具陈。
蔼蔼桑麻交，公侯为等伦。
天未厌戎马，我辈本常贫。
子尚客荆州，我亦滞江滨。
峡中一卧病，疟疠终冬春。
春复加肺气，此病盖有因。
早岁与苏郑，痛饮情相亲。
二公化为土，嗜酒不失真。
余今委修短，岂得恨命屯。
闻子心甚壮，所过信席珍。
上马不用扶，每扶必怒嗔。
赋诗宾客间，挥洒动八垠。
乃知盖代手，才力老益神。
青草洞庭湖，东浮沧海漘。
君山可避暑，况足采白蘋。
子岂无扁舟，往复江汉津。
我未下瞿塘，空念禹功勤。
听说松门峡，吐药揽衣巾。
高秋却束带，鼓枻视青旻。
凤池日澄碧，济济多士新。
余病不能起，健者勿逡巡。
上有明哲君，下有行化臣。

「大觉高僧兰若」
巫山不见庐山远，松林兰若秋风晚。
一老犹鸣日暮钟，诸僧尚乞斋时饭。
香炉峰色隐晴湖，种杏仙家近白榆。
飞锡去年啼邑子，献花何日许门徒。

「宿青溪驿奉怀张员外十五兄之绪」
漾舟千山内，日入泊枉渚。
我生本飘飘，今复在何许。
石根青枫林，猿鸟聚俦侣。
月明游子静，畏虎不得语。
中夜怀友朋，乾坤此深阻。
浩荡前后间，佳期付荆楚。

「敬寄族弟唐十八使君」
与君陶唐后，盛族多其人。
圣贤冠史籍，枝派罗源津。
在今气磊落，巧伪莫敢亲。
介立实吾弟，济时肯杀身。
物白讳受玷，行高无污真。
得罪永泰末，放之五溪滨。
鸾凤有铩翮，先儒曾抱麟。
雷霆霹长松，骨大却生筋。
一失不足伤，念子孰自珍。
泊舟楚宫岸，恋阙浩酸辛。
除名配清江，厥土巫峡邻。
登陆将首途，笔札枉所申。
归朝跼病肺，叙旧思重陈。
春风洪涛壮，谷转颇弥旬。
我能泛中流，搪突鼍獭瞋。
长年已省柁，慰此贞良臣。

「忆昔行」
忆昔北寻小有洞，洪河怒涛过轻舸。
辛勤不见华盖君，艮岑青辉惨么麽。
千崖无人万壑静，三步回头五步坐。
秋山眼冷魂未归，仙赏心违泪交堕。
弟子谁依白茅室，卢老独启青铜锁。
巾拂香馀捣药尘，阶除灰死烧丹火。
悬圃沧洲莽空阔，金节羽衣飘婀娜。
落日初霞闪馀映，倏忽东西无不可。
松风涧水声合时，青兕黄熊啼向我。
徒然咨嗟抚遗迹，至今梦想仍犹佐。
秘诀隐文须内教，晚岁何功使愿果。
更讨衡阳董炼师，南浮早鼓潇湘柁。

「魏将军歌」
将军昔著从事衫，铁马驰突重两衔。
披坚执锐略西极，昆仑月窟东崭岩。
君门羽林万猛士，恶若哮虎子所监。
五年起家列霜戟，一日过海收风帆。
平生流辈徒蠢蠢，长安少年气欲尽。
魏侯骨耸精爽紧，华岳峰尖见秋隼。
星躔宝校金盘陀，夜骑天驷超天河。
欃枪荧惑不敢动，翠蕤云旓相荡摩。
吾为子起歌都护，酒阑插剑肝胆露。
钩陈苍苍风玄武，万岁千秋奉明主，临江节士安足数。

「北风」
北风破南极，朱凤日威垂。
洞庭秋欲雪，鸿雁将安归。
十年杀气盛，六合人烟稀。
吾慕汉初老，时清犹茹芝。

「客从」
客从南溟来，遗我泉客珠。
珠中有隐字，欲辨不成书。
缄之箧笥久，以俟公家须。
开视化为血，哀今征敛无。

「白马」
白马东北来，空鞍贯双箭。
可怜马上郎，意气今谁见。
近时主将戮，中夜商於战。
丧乱死多门，呜呼泪如霰。

「白凫行」
君不见黄鹄高于五尺童，化为白凫似老翁。
故畦遗穗已荡尽，天寒岁暮波涛中。
鳞介腥膻素不食，终日忍饥西复东。
鲁门鶢鶋亦蹭蹬，闻道如今犹避风。

「朱凤行」
君不见潇湘之山衡山高，山巅朱凤声嗷嗷。
侧身长顾求其群，翅垂口噤心甚劳。
下愍百鸟在罗网，黄雀最小犹难逃。
愿分竹实及蝼蚁，尽使鸱枭相怒号。

「惜别行，送向卿进奉端午御衣之上都」
肃宗昔在灵武城，指挥猛将收咸京。
向公泣血洒行殿，佐佑卿相乾坤平。
逆胡冥寞随烟烬，卿家兄弟功名震。
麒麟图画鸿雁行，紫极出入黄金印。
尚书勋业超千古，雄镇荆州继吾祖。
裁缝云雾成御衣，拜跪题封向端午。
向卿将命寸心赤，青山落日江潮白。
卿到朝廷说老翁，漂零已是沧浪客。

「醉歌行，赠公安颜少府请顾八题壁」
神仙中人不易得，颜氏之子才孤标。
天马长鸣待驾驭，秋鹰整翮当云霄。
君不见东吴顾文学，君不见西汉杜陵老。
诗家笔势君不嫌，词翰升堂为君扫。
是日霜风冻七泽，乌蛮落照衔赤壁。
酒酣耳热忘头白，感君意气无所惜，一为歌行歌主客。

「夜闻觱篥」
夜闻觱篥沧江上，衰年侧耳情所向。
邻舟一听多感伤，塞曲三更欻悲壮。
积雪飞霜此夜寒，孤灯急管复风湍。
君知天地干戈满，不见江湖行路难。

「发刘郎浦」
挂帆早发刘郎浦，疾风飒飒昏亭午。
舟中无日不沙尘，岸上空村尽豺虎。
十日北风风未回，客行岁晚晚相催。
白头厌伴渔人宿，黄帽青鞋归去来。

「别董颋」
穷冬急风水，逆浪开帆难。
士子甘旨阙，不知道里寒。
有求彼乐土，南适小长安。
到我舟楫去，觉君衣裳单。
素闻赵公节，兼尽宾主欢。
已结门庐望，无令霜雪残。
老夫缆亦解，脱粟朝未餐。
飘荡兵甲际，几时怀抱宽。
汉阳颇宁静，岘首试考槃。
当念著白帽，采薇青云端。

「送重表侄王砅评事使南海」
我之曾祖姑，尔之高祖母。
尔祖未显时，归为尚书妇。
隋朝大业末，房杜俱交友。
长者来在门，荒年自糊口。
家贫无供给，客位但箕帚。
俄顷羞颇珍，寂寥人散后。
入怪鬓发空，吁嗟为之久。
自陈翦髻鬟，鬻市充杯酒。
上云天下乱，宜与英俊厚。
向窃窥数公，经纶亦俱有。
次问最少年，虬髯十八九。
子等成大名，皆因此人手。
下云风云合，龙虎一吟吼。
愿展丈夫雄，得辞儿女丑。
秦王时在坐，真气惊户牖。
及乎贞观初，尚书践台斗。
夫人常肩舆，上殿称万寿。
六宫师柔顺，法则化妃后。
至尊均嫂叔，盛事垂不朽。
凤雏无凡毛，五色非尔曹。
往者胡作逆，乾坤沸嗷嗷。
吾客左冯翊，尔家同遁逃。
争夺至徒步，块独委蓬蒿。
逗留热尔肠，十里却呼号。
自下所骑马，右持腰间刀。
左牵紫游缰，飞走使我高。
苟活到今日，寸心铭佩牢。
乱离又聚散，宿昔恨滔滔。
水花笑白首，春草随青袍。
廷评近要津，节制收英髦。
北驱汉阳传，南泛上泷舠。
家声肯坠地，利器当秋毫。
番禺亲贤领，筹运神功操。
大夫出卢宋，宝贝休脂膏。
洞主降接武，海胡舶千艘。
我欲就丹砂，跋涉觉身劳。
安能陷粪土，有志乘鲸鳌。
或骖鸾腾天，聊作鹤鸣皋。

「咏怀二首」
人生贵是男，丈夫重天机。
未达善一身，得志行所为。
嗟余竟轗轲，将老逢艰危。
胡雏逼神器，逆节同所归。
河雒化为血，公侯草间啼。
西京复陷没，翠盖蒙尘飞。
万姓悲赤子，两宫弃紫微。
倏忽向二纪，奸雄多是非。
本朝再树立，未及贞观时。
日给在军储，上官督有司。
高贤迫形势，岂暇相扶持。
疲苶苟怀策，栖屑无所施。
先王实罪己，愁痛正为兹。
岁月不我与，蹉跎病于斯。
夜看丰城气，回首蛟龙池。
齿发已自料，意深陈苦词。
邦危坏法则，圣远益愁慕。
飘飖桂水游，怅望苍梧暮。
潜鱼不衔钩，走鹿无反顾。
皦皦幽旷心，拳拳异平素。
衣食相拘阂，朋知限流寓。
风涛上春沙，千里侵江树。
逆行少吉日，时节空复度。
井灶任尘埃，舟航烦数具。
牵缠加老病，琐细隘俗务。
万古一死生，胡为足名数。
多忧污桃源，拙计泥铜柱。
未辞炎瘴毒，摆落跋涉惧。
虎狼窥中原，焉得所历住。
葛洪及许靖，避世常此路。
贤愚诚等差，自爱各驰骛。
羸瘠且如何，魄夺针灸屡。
拥滞僮仆慵，稽留篙师怒。
终当挂帆席，天意难告诉。
南为祝融客，勉强亲杖屦。
结托老人星，罗浮展衰步。

「送顾八分文学适洪吉州」
中郎石经后，八分盖憔悴。
顾侯运炉锤，笔力破馀地。
昔在开元中，韩蔡同赑屃。
玄宗妙其书，是以数子至。
御札早流传，揄扬非造次。
三人并入直，恩泽各不二。
顾于韩蔡内，辨眼工小字。
分日示诸王，钩深法更秘。
文学与我游，萧疏外声利。
追随二十载，浩荡长安醉。
高歌卿相宅，文翰飞省寺。
视我扬马间，白首不相弃。
骅骝入穷巷，必脱黄金辔。
一论朋友难，迟暮敢失坠。
古来事反覆，相见横涕泗。
向者玉珂人，谁是青云器。
才尽伤形体，病渴污官位。
故旧独依然，时危话颠踬。
我甘多病老，子负忧世志。
胡为困衣食，颜色少称遂。
远作辛苦行，顺从众多意。
舟楫无根蒂，蛟鼍好为祟。
况兼水贼繁，特戒风飙驶。
崩腾戎马际，往往杀长吏。
子干东诸侯，劝勉防纵恣。
邦以民为本，鱼饥费香饵。
请哀疮痍深，告诉皇华使。
使臣精所择，进德知历试。
恻隐诛求情，固应贤愚异。
列士恶苟得，俊杰思自致。
赠子猛虎行，出郊载酸鼻。

「上水遣怀」
我衰太平时，身病戎马后。
蹭蹬多拙为，安得不皓首。
驱驰四海内，童稚日糊口。
但遇新少年，少逢旧亲友。
低颜下色地，故人知善诱。
后生血气豪，举动见老丑。
穷迫挫曩怀，常如中风走。
一纪出西蜀，于今向南斗。
孤舟乱春华，暮齿依蒲柳。
冥冥九疑葬，圣者骨亦朽。
蹉跎陶唐人，鞭挞日月久。
中间屈贾辈，谗毁竟自取。
郁没二悲魂，萧条犹在否。
崷崒清湘石，逆行杂林薮。
篙工密逞巧，气若酣杯酒。
歌讴互激远，回斡明受授。
善知应触类，各藉颖脱手。
古来经济才，何事独罕有。
苍苍众色晚，熊挂玄蛇吼。
黄罴在树颠，正为群虎守。
羸骸将何适，履险颜益厚。
庶与达者论，吞声混瑕垢。

「遣遇」
磬折辞主人，开帆驾洪涛。
春水满南国，朱崖云日高。
舟子废寝食，飘风争所操。
我行匪利涉，谢尔从者劳。
石间采蕨女，鬻菜输官曹。
丈夫死百役，暮返空村号。
闻见事略同，刻剥及锥刀。
贵人岂不仁，视汝如莠蒿。
索钱多门户，丧乱纷嗷嗷。
奈何黠吏徒，渔夺成逋逃。
自喜遂生理，花时甘缊袍。

「解忧」
减米散同舟，路难思共济。
向来云涛盘，众力亦不细。
呀坑瞥眼过，飞橹本无蒂。
得失瞬息间，致远宜恐泥。
百虑视安危，分明曩贤计。
兹理庶可广，拳拳期勿替。

「宿凿石浦」
早宿宾从劳，仲春江山丽。
飘风过无时，舟楫敢不系。
回塘澹暮色，日没众星嘒。
缺月殊未生，青灯死分翳。
穷途多俊异，乱世少恩惠。
鄙夫亦放荡，草草频卒岁。
斯文忧患馀，圣哲垂彖系。

「早行」
歌哭俱在晓，行迈有期程。
孤舟似昨日，闻见同一声。
飞鸟数求食，潜鱼亦独惊。
前王作网罟，设法害生成。
碧藻非不茂，高帆终日征。
干戈未揖让，崩迫开其情。

「过津口」
南岳自兹近，湘流东逝深。
和风引桂楫，春日涨云岑。
回首过津口，而多枫树林。
白鱼困密网，黄鸟喧嘉音。
物微限通塞，恻隐仁者心。
瓮馀不尽酒，膝有无声琴。
圣贤两寂寞，眇眇独开襟。

「次空灵岸」
沄沄逆素浪，落落展清眺。
幸有舟楫迟，得尽所历妙。
空灵霞石峻，枫栝隐奔峭。
青春犹无私，白日亦偏照。
可使营吾居，终焉托长啸。
毒瘴未足忧，兵戈满边徼。
向者留遗恨，耻为达人诮。
回帆觊赏延，佳处领其要。

「宿花石戍」
午辞空灵岑，夕得花石戍。
岸疏开辟水，木杂今古树。
地蒸南风盛，春热西日暮。
四序本平分，气候何回互。
茫茫天造间，理乱岂恒数。
系舟盘藤轮，策杖古樵路。
罢人不在村，野圃泉自注。
柴扉虽芜没，农器尚牢固。
山东残逆气，吴楚守王度。
谁能扣君门，下令减征赋。

「早发」
有求常百虑，斯文亦吾病。
以兹朋故多，穷老驱驰并。
早行篙师怠，席挂风不正。
昔人戒垂堂，今则奚奔命。
涛翻黑蛟跃，日出黄雾映。
烦促瘴岂侵，颓倚睡未醒。
仆夫问盥栉，暮颜靦青镜。
随意簪葛巾，仰惭林花盛。
侧闻夜来寇，幸喜囊中净。
艰危作远客，干请伤直性。
薇蕨饿首阳，粟马资历聘。
贱子欲适从，疑误此二柄。

「次晚洲」
参错云石稠，坡陀风涛壮。
晚洲适知名，秀色固异状。
棹经垂猿把，身在度鸟上。
摆浪散帙妨，危沙折花当。
羁离暂愉悦，羸老反惆怅。
中原未解兵，吾得终疏放。

「望岳」
南岳配朱鸟，秩礼自百王。
欻吸领地灵，鸿洞半炎方。
邦家用祀典，在德非馨香。
巡守何寂寥，有虞今则亡。
洎吾隘世网，行迈越潇湘。
渴日绝壁出，漾舟清光旁。
祝融五峰尊，峰峰次低昂。
紫盖独不朝，争长嶪相望。
恭闻魏夫人，群仙夹翱翔。
有时五峰气，散风如飞霜。
牵迫限修途，未暇杖崇冈。
归来觊命驾，沐浴休玉堂。
三叹问府主，曷以赞我皇。
牲璧忍衰俗，神其思降祥。

「湘江宴饯裴二端公赴道州」
白日照舟师，朱旗散广川。
群公饯南伯，肃肃秩初筵。
鄙人奉末眷，佩服自早年。
义均骨肉地，怀抱罄所宣。
盛名富事业，无取愧高贤。
不以丧乱婴，保爱金石坚。
计拙百僚下，气苏君子前。
会合苦不久，哀乐本相缠。
交游飒向尽，宿昔浩茫然。
促觞激百虑，掩抑泪潺湲。
热云集曛黑，缺月未生天。
白团为我破，华烛蟠长烟。
鸹鹖催明星，解袂从此旋。
上请减兵甲，下请安井田。
永念病渴老，附书远山巅。

「清明」
著处繁花务是日，长沙千人万人出。
渡头翠柳艳明眉，争道朱蹄骄啮膝。
此都好游湘西寺，诸将亦自军中至。
马援征行在眼前，葛强亲近同心事。
金镫下山红粉晚，牙樯捩柁青楼远。
古时丧乱皆可知，人世悲欢暂相遣。
弟侄虽存不得书，干戈未息苦离居。
逢迎少壮非吾道，况乃今朝更祓除。

「风雨看舟前落花，戏为新句」
江上人家桃树枝，春寒细雨出疏篱。
影遭碧水潜勾引，风妒红花却倒吹。
吹花困癫傍舟楫，水光风力俱相怯。
赤憎轻薄遮入怀，珍重分明不来接。
湿久飞迟半日高，萦沙惹草细于毛。
蜜蜂蝴蝶生情性，偷眼蜻蜓避百劳。

「岳麓山道林二寺行」
玉泉之南麓山殊，道林林壑争盘纡。
寺门高开洞庭野，殿脚插入赤沙湖。
五月寒风冷佛骨，六时天乐朝香炉。
地灵步步雪山草，僧宝人人沧海珠。
塔劫宫墙壮丽敌，香厨松道清凉俱。
莲花交响共命鸟，金榜双回三足乌。
方丈涉海费时节，悬圃寻河知有无。
暮年且喜经行近，春日兼蒙暄暖扶。
飘然斑白身奚适，傍此烟霞茅可诛。
桃源人家易制度，橘洲田土仍膏腴。
潭府邑中甚淳古，太守庭内不喧呼。
昔遭衰世皆晦迹，今幸乐国养微躯。
依止老宿亦未晚，富贵功名焉足图。
久为野客寻幽惯，细学何颙免兴孤。
一重一掩吾肺腑，山鸟山花吾友于。
宋公放逐曾题壁，物色分留与老夫。

「奉送魏六丈佑少府之交广」
贤豪赞经纶，功成空名垂。
子孙不振耀，历代皆有之。
郑公四叶孙，长大常苦饥。
众中见毛骨，犹是麒麟儿。
磊落贞观事，致君朴直词。
家声盖六合，行色何其微。
遇我苍梧阴，忽惊会面稀。
议论有馀地，公侯来未迟。
虚思黄金贵，自笑青云期。
长卿久病渴，武帝元同时。
季子黑貂敝，得无妻嫂欺。
尚为诸侯客，独屈州县卑。
南游炎海甸，浩荡从此辞。
穷途仗神道，世乱轻土宜。
解帆岁云暮，可与春风归。
出入朱门家，华屋刻蛟螭。
玉食亚王者，乐张游子悲。
侍婢艳倾城，绡绮轻雾霏。
掌中琥珀钟，行酒双逶迤。
新欢继明烛，梁栋星辰飞。
两情顾盼合，珠碧赠于斯。
上贵见肝胆，下贵不相疑。
心事披写间，气酣达所为。
错挥铁如意，莫避珊瑚枝。
始兼逸迈兴，终慎宾主仪。
戎马暗天宇，呜呼生别离。

「别张十三建封」
尝读唐实录，国家草昧初。
刘裴建首义，龙见尚踌躇。
秦王拨乱姿，一剑总兵符。
汾晋为丰沛，暴隋竟涤除。
宗臣则庙食，后祀何疏芜。
彭城英雄种，宜膺将相图。
尔惟外曾孙，倜傥汗血驹。
眼中万少年，用意尽崎岖。
相逢长沙亭，乍问绪业馀。
乃吾故人子，童丱联居诸。
挥手洒衰泪，仰看八尺躯。
内外名家流，风神荡江湖。
范云堪晚友，嵇绍自不孤。
择材征南幕，湖落回鲸鱼。
载感贾生恸，复闻乐毅书。
主忧急盗贼，师老荒京都。
旧丘岂税驾，大厦倾宜扶。
君臣各有分，管葛本时须。
虽当霰雪严，未觉栝柏枯。
高义在云台，嘶鸣望天衢。
羽人扫碧海，功业竟何如。

「暮秋枉裴道州手札，率尔遣兴，寄近呈苏涣侍御」
久客多枉友朋书，素书一月凡一束。
虚名但蒙寒温问，泛爱不救沟壑辱。
齿落未是无心人，舌存耻作穷途哭。
道州手札适复至，纸长要自三过读。
盈把那须沧海珠，入怀本倚昆山玉。
拨弃潭州百斛酒，芜没潇岸千株菊。
使我昼立烦儿孙，令我夜坐费灯烛。
忆子初尉永嘉去，红颜白面花映肉。
军符侯印取岂迟，紫燕騄耳行甚速。
圣朝尚飞战斗尘，济世宜引英俊人。
黎元愁痛会苏息，夷狄跋扈徒逡巡。
授钺筑坛闻意旨，颓纲漏网期弥纶。
郭钦上书见大计，刘毅答诏惊群臣。
他日更仆语不浅，明公论兵气益振。
倾壶箫管黑白发，舞剑霜雪吹青春。
宴筵曾语苏季子，后来杰出云孙比。
茅斋定王城郭门，药物楚老渔商市。
市北肩舆每联袂，郭南抱瓮亦隐几。
无数将军西第成，早作丞相东山起。
鸟雀苦肥秋粟菽，蛟龙欲蛰寒沙水。
天下鼓角何时休，阵前部曲终日死。
附书与裴因示苏，此生已愧须人扶。
致君尧舜付公等，早据要路思捐躯。

「奉赠李八丈判官」
我丈时英特，宗枝神尧后。
珊瑚市则无，騄骥人得有。
早年见标格，秀气冲星斗。
事业富清机，官曹正独守。
顷来树嘉政，皆已传众口。
艰难体贵安，冗长吾敢取。
区区犹历试，炯炯更持久。
讨论实解颐，操割纷应手。
箧书积讽谏，宫阙限奔走。
入幕未展材，秉钧孰为偶。
所亲问淹泊，泛爱惜衰朽。
垂白乱南翁，委身希北叟。
真成穷辙鲋，或似丧家狗。
秋枯洞庭石，风飒长沙柳。
高兴激荆衡，知音为回首。

「岁晏行」
岁云暮矣多北风，潇湘洞庭白雪中。
渔父天寒网罟冻，莫徭射雁鸣桑弓。
去年米贵阙军食，今年米贱大伤农。
高马达官厌酒肉，此辈杼轴茅茨空。
楚人重鱼不重鸟，汝休枉杀南飞鸿。
况闻处处鬻男女，割慈忍爱还租庸。
往日用钱捉私铸，今许铅锡和青铜。
刻泥为之最易得，好恶不合长相蒙。
万国城头吹画角，此曲哀怨何时终。

「追酬故高蜀州人日见寄」
自蒙蜀州人日作，不意清诗久零落。
今晨散帙眼忽开，迸泪幽吟事如昨。
呜呼壮士多慷慨，合沓高名动寥廓。
叹我凄凄求友篇，感时郁郁匡君略。
锦里春光空烂熳，瑶墀侍臣已冥莫。
潇湘水国傍鼋鼍，鄠杜秋天失雕鹗。
东西南北更谁论，白首扁舟病独存。
遥拱北辰缠寇盗，欲倾东海洗乾坤。
边塞西蕃最充斥，衣冠南渡多崩奔。
鼓瑟至今悲帝子，曳裾何处觅王门。
文章曹植波澜阔，服食刘安德业尊。
长笛谁能乱愁思，昭州词翰与招魂。

「苏大侍御访江浦，赋八韵记异」
庞公不浪出，苏氏今有之。
再闻诵新作，突过黄初诗。
乾坤几反覆，扬马宜同时。
今晨清镜中，胜食斋房芝。
余发喜却变，白间生黑丝。
昨夜舟火灭，湘娥帘外悲。
百灵未敢散，风破寒江迟。

「题衡山县文宣王庙新学堂，呈陆宰」
旄头彗紫微，无复俎豆事。
金甲相排荡，青衿一憔悴。
呜呼已十年，儒服弊于地。
征夫不遑息，学者沦素志。
我行洞庭野，欻得文翁肆。
侁侁胄子行，若舞风雩至。
周室宜中兴，孔门未应弃。
是以资雅才，涣然立新意。
衡山虽小邑，首唱恢大义。
因见县尹心，根源旧宫閟。
讲堂非曩构，大屋加涂墍。
下可容百人，墙隅亦深邃。
何必三千徒，始压戎马气。
林木在庭户，密干叠苍翠。
有井朱夏时，辘轳冻阶戺。
耳闻读书声，杀伐灾仿佛。
故国延归望，衰颜减愁思。
南纪改波澜，西河共风味。
采诗倦跋涉，载笔尚可记。
高歌激宇宙，凡百慎失坠。

「入衡州」
兵革自久远，兴衰看帝王。
汉仪甚照耀，胡马何猖狂。
老将一失律，清边生战场。
君臣忍瑕垢，河岳空金汤。
重镇如割据，轻权绝纪纲。
军州体不一，宽猛性所将。
嗟彼苦节士，素于圆凿方。
寡妻从为郡，兀者安堵墙。
凋弊惜邦本，哀矜存事常。
旌麾非其任，府库实过防。
恕己独在此，多忧增内伤。
偏裨限酒肉，卒伍单衣裳。
元恶迷是似，聚谋泄康庄。
竟流帐下血，大降湖南殃。
烈火发中夜，高烟焦上苍。
至今分粟帛，杀气吹沅湘。
福善理颠倒，明征天莽茫。
销魂避飞镝，累足穿豺狼。
隐忍枳棘刺，迁延胝趼疮。
远归儿侍侧，犹乳女在旁。
久客幸脱免，暮年惭激昂。
萧条向水陆，汩没随鱼商。
报主身已老，入朝病见妨。
悠悠委薄俗，郁郁回刚肠。
参错走洲渚，舂容转林篁。
片帆左郴岸，通郭前衡阳。
华表云鸟埤，名园花草香。
旗亭壮邑屋，烽橹蟠城隍。
中有古刺史，盛才冠岩廊。
扶颠待柱石，独坐飞风霜。
昨者间琼树，高谈随羽觞。
无论再缱绻，已是安苍黄。
剧孟七国畏，马卿四赋良。
门阑苏生在，勇锐白起强。
问罪富形势，凯歌悬否臧。
氛埃期必扫，蚊蚋焉能当。
橘井旧地宅，仙山引舟航。
此行厌暑雨，厥土闻清凉。
诸舅剖符近，开缄书札光。
频繁命屡及，磊落字百行。
江总外家养，谢安乘兴长。
下流匪珠玉，择木羞鸾皇。
我师嵇叔夜，世贤张子房。
柴荆寄乐土，鹏路观翱翔。

「舟中苦热遣怀，奉呈阳中丞通简台省诸公」
愧为湖外客，看此戎马乱。
中夜混黎氓，脱身亦奔窜。
平生方寸心，反掌帐下难。
呜呼杀贤良，不叱白刃散。
吾非丈夫特，没齿埋冰炭。
耻以风病辞，胡然泊湘岸。
入舟虽苦热，垢腻可溉灌。
痛彼道边人，形骸改昏旦。
中丞连帅职，封内权得按。
身当问罪先，县实诸侯半。
士卒既辑睦，启行促精悍。
似闻上游兵，稍逼长沙馆。
怜好彼克修，天机自明断。
南图卷云水，北拱戴霄汉。
美名光史臣，长策何壮观。
驱驰数公子，咸愿同伐叛。
声节哀有馀，夫何激衰懦。
偏裨表三上，卤莽同一贯。
始谋谁其间，回首增愤惋。
宗英李端公，守职甚昭焕。
变通迫胁地，谋画焉得算。
王室不肯微，凶徒略无惮。
此流须卒斩，神器资强干。
扣寂豁烦襟，皇天照嗟叹。

「聂耒阳以仆阻水书致酒肉疗饥荒江诗得代怀…泊于方田」
耒阳驰尺素，见访荒江眇。
义士烈女家，风流吾贤绍。
昨见狄相孙，许公人伦表。
前期翰林后，屈迹县邑小。
知我碍湍涛，半旬获浩溔。
麾下杀元戎，湖边有飞旐。
孤舟增郁郁，僻路殊悄悄。
侧惊猿猱捷，仰羡鹳鹤矫。
礼过宰肥羊，愁当置清醥。
人非西喻蜀，兴在北坑赵。
方行郴岸静，未话长沙扰。
崔师乞已至，澧卒用矜少。
问罪消息真，开颜憩亭沼。

「冬日洛城北谒玄元皇帝庙」
配极玄都閟，凭虚禁御长。
守祧严具礼，掌节镇非常。
碧瓦初寒外，金茎一气旁。
山河扶绣户，日月近雕梁。
仙李盘根大，猗兰奕叶光。
世家遗旧史，道德付今王。
画手看前辈，吴生远擅场。
森罗移地轴，妙绝动宫墙。
五圣联龙衮，千官列雁行。
冕旒俱秀发，旌旆尽飞扬。
翠柏深留景，红梨迥得霜。
风筝吹玉柱，露井冻银床。
身退卑周室，经传拱汉皇。
谷神如不死，养拙更何乡。

「赠韦左丞丈」
左辖频虚位，今年得旧儒。
相门韦氏在，经术汉臣须。
时议归前烈，天伦恨莫俱。
鴒原荒宿草，凤沼接亨衢。
有客虽安命，衰容岂壮夫。
家人忧几杖，甲子混泥途。
不谓矜馀力，还来谒大巫。
岁寒仍顾遇，日暮且踟蹰。
老骥思千里，饥鹰待一呼。
君能微感激，亦足慰榛芜。

「投赠哥舒开府二十韵」
今代麒麟阁，何人第一功。
君王自神武，驾驭必英雄。
开府当朝杰，论兵迈古风。
先锋百胜在，略地两隅空。
青海无传箭，天山早挂弓。
廉颇仍走敌，魏绛已和戎。
每惜河湟弃，新兼节制通。
智谋垂睿想，出入冠诸公。
日月低秦树，乾坤绕汉宫。
胡人愁逐北，宛马又从东。
受命边沙远，归来御席同。
轩墀曾宠鹤，畋猎旧非熊。
茅土加名数，山河誓始终。
策行遗战伐，契合动昭融。
勋业青冥上，交亲气概中。
未为珠履客，已见白头翁。
壮节初题柱，生涯独转蓬。
几年春草歇，今日暮途穷。
军事留孙楚，行间识吕蒙。
防身一长剑，将欲倚崆峒。

「上韦左相二十韵」
凤历轩辕纪，龙飞四十春。
八荒开寿域，一气转洪钧。
霖雨思贤佐，丹青忆老臣。
应图求骏马，惊代得麒麟。
沙汰江河浊，调和鼎鼐新。
韦贤初相汉，范叔已归秦。
盛业今如此，传经固绝伦。
豫樟深出地，沧海阔无津。
北斗司喉舌，东方领搢绅。
持衡留藻鉴，听履上星辰。
独步才超古，馀波德照邻。
聪明过管辂，尺牍倒陈遵。
岂是池中物，由来席上珍。
庙堂知至理，风俗尽还淳。
才杰俱登用，愚蒙但隐沦。
长卿多病久，子夏索居频。
回首驱流俗，生涯似众人。
巫咸不可问，邹鲁莫容身。
感激时将晚，苍茫兴有神。
为公歌此曲，涕泪在衣巾。

「奉赠太常张卿二十韵」
方丈三韩外，昆仑万国西。
建标天地阔，诣绝古今迷。
气得神仙迥，恩承雨露低。
相门清议众，儒术大名齐。
轩冕罗天阙，琳琅识介珪。
伶官诗必诵，夔乐典犹稽。
健笔凌鹦鹉，铦锋莹鸊鹈。
友于皆挺拔，公望各端倪。
通籍逾青琐，亨衢照紫泥。
灵虬传夕箭，归马散霜蹄。
能事闻重译，嘉谟及远黎。
弼谐方一展，斑序更何跻。
适越空颠踬，游梁竟惨凄。
谬知终画虎，微分是醯鸡。
萍泛无休日，桃阴想旧蹊。
吹嘘人所羡，腾跃事仍睽。
碧海真难涉，青云不可梯。
顾深惭锻炼，才小辱提携。
槛束哀猿叫，枝惊夜鹊栖。
几时陪羽猎，应指钓璜溪。

「敬赠郑谏议十韵」
谏官非不达，诗义早知名。
破的由来事，先锋孰敢争。
思飘云物外，律中鬼神惊。
毫发无遗恨，波澜独老成。
野人宁得所，天意薄浮生。
多病休儒服，冥搜信客旌。
筑居仙缥缈，旅食岁峥嵘。
使者求颜阖，诸公厌祢衡。
将期一诺重，欻使寸心倾。
君见途穷哭，宜忧阮步兵。

「奉赠鲜于京兆二十韵」
王国称多士，贤良复几人。
异才应间出，爽气必殊伦。
始见张京兆，宜居汉近臣。
骅骝开道路，雕鹗离风尘。
侯伯知何等，文章实致身。
奋飞超等级，容易失沈沦。
脱略磻溪钓，操持郢匠斤。
云霄今已逼，台衮更谁亲。
凤穴雏皆好，龙门客又新。
义声纷感激，败绩自逡巡。
途远欲何向，天高难重陈。
学诗犹孺子，乡赋念嘉宾。
不得同晁错，吁嗟后郄诜。
计疏疑翰墨，时过忆松筠。
献纳纡皇眷，中间谒紫宸。
且随诸彦集，方觊薄才伸。
破胆遭前政，阴谋独秉钧。
微生沾忌刻，万事益酸辛。
交合丹青地，恩倾雨露辰。
有儒愁饿死，早晚报平津。

「赠特进汝阳王二十韵」
特进群公表，天人夙德升。
霜蹄千里骏，风翮九霄鹏。
服礼求毫发，惟忠忘寝兴。
圣情常有眷，朝退若无凭。
仙醴来浮蚁，奇毛或赐鹰。
清关尘不杂，中使日相乘。
晚节嬉游简，平居孝义称。
自多亲棣萼，谁敢问山陵。
学业醇儒富，辞华哲匠能。
笔飞鸾耸立，章罢凤鶱腾。
精理通谈笑，忘形向友朋。
寸长堪缱绻，一诺岂骄矜。
已忝归曹植，何知对李膺。
招要恩屡至，崇重力难胜。
披雾初欢夕，高秋爽气澄。
尊罍临极浦，凫雁宿张灯。
花月穷游宴，炎天避郁蒸。
研寒金井水，檐动玉壶冰。
瓢饮唯三径，岩栖在百层。
且持蠡测海，况挹酒如渑。
鸿宝宁全秘，丹梯庶可凌。
淮王门有客，终不愧孙登。

「郑驸马宅宴洞中」
主家阴洞细烟雾，留客夏簟清琅玕。
春酒杯浓琥珀薄，冰浆碗碧玛瑙寒。
误疑茅堂过江麓，已入风磴霾云端。
自是秦楼压郑谷，时闻杂佩声珊珊。

「李监宅」
尚觉王孙贵，豪家意颇浓。
屏开金孔雀，褥隐绣芙蓉。
且食双鱼美，谁看异味重。
门阑多喜色，女婿近乘龙。

「重题郑氏东亭」
华亭入翠微，秋日乱清晖。
崩石欹山树，清涟曳水衣。
紫鳞冲岸跃，苍隼护巢归。
向晚寻征路，残云傍马飞。

「题张氏隐居二首」
春山无伴独相求，伐木丁丁山更幽。
涧道馀寒历冰雪，石门斜日到林丘。
不贪夜识金银气，远害朝看麋鹿游。
乘兴杳然迷出处，对君疑是泛虚舟。
之子时相见，邀人晚兴留。
霁潭鳣发发，春草鹿呦呦。
杜酒偏劳劝，张梨不外求。
前村山路险，归醉每无愁。

「天宝初南曹小司寇舅于我太夫人堂下累土为山…而作是诗」
一匮功盈尺，三峰意出群。
望中疑在野，幽处欲生云。
慈竹春阴覆，香炉晓势分。
惟南将献寿，佳气日氛氲。

「龙门」
龙门横野断，驿树出城来。
气色皇居近，金银佛寺开。
往还时屡改，川水日悠哉。
相阅征途上，生涯尽几回。

「奉寄河南韦尹丈人」
有客传河尹，逢人问孔融。
青囊仍隐逸，章甫尚西东。
鼎食分门户，词场继国风。
尊荣瞻地绝，疏放忆途穷。
浊酒寻陶令，丹砂访葛洪。
江湖漂短褐，霜雪满飞蓬。
牢落乾坤大，周流道术空。
谬惭知蓟子，真怯笑扬雄。
盘错神明惧，讴歌德义丰。
尸乡馀土室，难说祝鸡翁。

「赠李白」
秋来相顾尚飘蓬，未就丹砂愧葛洪。
痛饮狂歌空度日，飞扬跋扈为谁雄。

「与任城许主簿游南池」
秋水通沟洫，城隅进小船。
晚凉看洗马，森木乱鸣蝉。
菱熟经时雨，蒲荒八月天。
晨朝降白露，遥忆旧青毡。

「登兖州城楼」
东郡趋庭日，南楼纵目初。
浮云连海岳，平野入青徐。
孤嶂秦碑在，荒城鲁殿馀。
从来多古意，临眺独踌躇。

「刘九法曹、郑瑕丘石门宴集」
秋水清无底，萧然静客心。
掾曹乘逸兴，鞍马去相寻。
能吏逢联璧，华筵直一金。
晚来横吹好，泓下亦龙吟。

「暂如临邑，至㟙山湖亭奉怀李员外率尔成兴」
野亭逼湖水，歇马高林间。
鼍吼风奔浪，鱼跳日映山。
暂游阻词伯，却望怀青关。
霭霭生云雾，唯应促驾还。

「对雨书怀，走邀许十一簿公」
东岳云峰起，溶溶满太虚。
震雷翻幕燕，骤雨落河鱼。
座对贤人酒，门听长者车。
相邀愧泥泞，骑马到阶除。

「巳上人茅斋」
巳公茅屋下，可以赋新诗。
枕簟入林僻，茶瓜留客迟。
江莲摇白羽，天棘梦青丝。
空忝许询辈，难酬支遁词。

「房兵曹胡马诗」
胡马大宛名，锋棱瘦骨成。
竹批双耳峻，风入四蹄轻。
所向无空阔，真堪托死生。
骁腾有如此，万里可横行。

「画鹰」
素练风霜起，苍鹰画作殊。
㧐身思狡兔，侧目似愁胡。
绦镟光堪擿，轩楹势可呼。
何当击凡鸟，毛血洒平芜。

「与李十二白同寻范十隐居」
李侯有佳句，往往似阴铿。
余亦东蒙客，怜君如弟兄。
醉眠秋共被，携手日同行。
更想幽期处，还寻北郭生。
入门高兴发，侍立小童清。
落景闻寒杵，屯云对古城。
向来吟橘颂，谁欲讨莼羹。
不愿论簪笏，悠悠沧海情。

「临邑舍弟书至苦雨黄河泛溢堤防之患簿领所忧…用宽其意」
二仪积风雨，百谷漏波涛。
闻道洪河坼，遥连沧海高。
职思忧悄悄，郡国诉嗷嗷。
舍弟卑栖邑，防川领簿曹。
尺书前日至，版筑不时操。
难假鼋鼍力，空瞻乌鹊毛。
燕南吹畎亩，济上没蓬蒿。
螺蚌满近郭，蛟螭乘九皋。
徐关深水府，碣石小秋毫。
白屋留孤树，青天矢万艘。
吾衰同泛梗，利涉想蟠桃。
倚赖天涯钓，犹能掣巨鳌。

「过宋员外之问旧庄」
宋公旧池馆，零落守阳阿。
枉道祗从入，吟诗许更过。
淹留问耆老，寂寞向山河。
更识将军树，悲风日暮多。

「夜宴左氏庄」
风林纤月落，衣露净琴张。
暗水流花径，春星带草堂。
检书烧烛短，看剑引杯长。
诗罢闻吴咏，扁舟意不忘。

「送蔡希曾都尉还陇右，因寄高三十五书记」
蔡子勇成癖，弯弓西射胡。
健儿宁斗死，壮士耻为儒。
官是先锋得，材缘挑战须。
身轻一鸟过，枪急万人呼。
云幕随开府，春城赴上都。
马头金狎帢，驼背锦模糊。
咫尺云山路，归飞青海隅。
上公犹宠锡，突将且前驱。
汉使黄河远，凉州白麦枯。
因君问消息，好在阮元瑜。

「春日忆李白」
白也诗无敌，飘然思不群。
清新庾开府，俊逸鲍参军。
渭北春天树，江东日暮云。
何时一尊酒，重与细论文。

「赠陈二补阙」
世儒多汩没，夫子独声名。
献纳开东观，君王问长卿。
皂雕寒始急，天马老能行。
自到青冥里，休看白发生。

「寄高三十五书记」
叹惜高生老，新诗日又多。
美名人不及，佳句法如何。
主将收才子，崆峒足凯歌。
闻君已朱绂，且得慰蹉跎。

「送裴二虬作尉永嘉」
孤屿亭何处，天涯水气中。
故人官就此，绝境兴谁同。
隐吏逢梅福，游山忆谢公。
扁舟吾已就，把钓待秋风。

「城西陂泛舟」
青蛾皓齿在楼船，横笛短箫悲远天。
春风自信牙樯动，迟日徐看锦缆牵。
鱼吹细浪摇歌扇，燕蹴飞花落舞筵。
不有小舟能荡桨，百壶那送酒如泉。

「赠田九判官」
崆峒使节上青霄，河陇降王款圣朝。
宛马总肥春苜蓿，将军只数汉嫖姚。
陈留阮瑀谁争长，京兆田郎早见招。
麾下赖君才并入，独能无意向渔樵。

「赠献纳使起居田舍人」
献纳司存雨露边，地分清切任才贤。
舍人退食收封事，宫女开函近御筵。
晓漏追飞青琐闼，晴窗点检白云篇。
扬雄更有河东赋，唯待吹嘘送上天。

「送韦书记赴安西」
夫子欻通贵，云泥相望悬。
白头无藉在，朱绂有哀怜。
书记赴三捷，公车留二年。
欲浮江海去，此别意苍然。

「陪郑广文游何将军山林十首」
不识南塘路，今知第五桥。
名园依绿水，野竹上青霄。
谷口旧相得，濠梁同见招。
平生为幽兴，未惜马蹄遥。
百顷风潭上，千重夏木清。
卑枝低结子，接叶暗巢莺。
鲜鲫银丝脍，香芹碧涧羹。
翻疑柁楼底，晚饭越中行。
万里戎王子，何年别月支。
异花开绝域，滋蔓匝清池。
汉使徒空到，神农竟不知。
露翻兼雨打，开坼日离披。
旁舍连高竹，疏篱带晚花。
碾涡深没马，藤蔓曲藏蛇。
词赋工无益，山林迹未赊。
尽捻书籍卖，来问尔东家。
剩水沧江破，残山碣石开。
绿垂风折笋，红绽雨肥梅。
银甲弹筝用，金鱼换酒来。
兴移无洒扫，随意坐莓苔。
风磴吹阴雪，云门吼瀑泉。
酒醒思卧簟，衣冷欲装绵。
野老来看客，河鱼不取钱。
只疑淳朴处，自有一山川。
棘树寒云色，茵蔯春藕香。
脆添生菜美，阴益食单凉。
野鹤清晨出，山精白日藏。
石林蟠水府，百里独苍苍。
忆过杨柳渚，走马定昆池。
醉把青荷叶，狂遗白接瞝。
刺船思郢客，解水乞吴儿。
坐对秦山晚，江湖兴颇随。
床上书连屋，阶前树拂云。
将军不好武，稚子总能文。
醒酒微风入，听诗静夜分。
絺衣挂萝薜，凉月白纷纷。
幽意忽不惬，归期无奈何。
出门流水注，回首白云多。
自笑灯前舞，谁怜醉后歌。
祗应与朋好，风雨亦来过。

「重过何氏五首」
问讯东桥竹，将军有报书。
倒衣还命驾，高枕乃吾庐。
花妥莺捎蝶，溪喧獭趁鱼。
重来休沐地，真作野人居。
山雨尊仍在，沙沈榻未移。
犬迎曾宿客，鸦护落巢儿。
云薄翠微寺，天清黄子陂。
向来幽兴极，步屣过东篱。
落日平台上，春风啜茗时。
石阑斜点笔，桐叶坐题诗。
翡翠鸣衣桁，蜻蜓立钓丝。
自今幽兴熟，来往亦无期。
颇怪朝参懒，应耽野趣长。
雨抛金锁甲，苔卧绿沈枪。
手自移蒲柳，家才足稻粱。
看君用幽意，白日到羲皇。
到此应常宿，相留可判年。
蹉跎暮容色，怅望好林泉。
何路沾微禄，归山买薄田。
斯游恐不遂，把酒意茫然。

「冬日有怀李白」
寂寞书斋里，终朝独尔思。
更寻嘉树传，不忘角弓诗。
短褐风霜入，还丹日月迟。
未因乘兴去，空有鹿门期。

「杜位宅守岁」
守岁阿戎家，椒盘已颂花。
盍簪喧枥马，列炬散林鸦。
四十明朝过，飞腾暮景斜。
谁能更拘束，烂醉是生涯。

「与鄠县源大少府宴渼陂」
应为西陂好，金钱罄一餐。
饭抄云子白，瓜嚼水精寒。
无计回船下，空愁避酒难。
主人情烂熳，持答翠琅玕。

「崔驸马山亭宴集」
萧史幽栖地，林间蹋凤毛。
洑流何处入，乱石闭门高。
客醉挥金碗，诗成得绣袍。
清秋多宴会，终日困香醪。

「九日杨奉先会白水崔明府」
今日潘怀县，同时陆浚仪。
坐开桑落酒，来把菊花枝。
天宇清霜净，公堂宿雾披。
晚酣留客舞，凫舄共差池。

「赠翰林张四学士」
翰林逼华盖，鲸力破沧溟。
天上张公子，宫中汉客星。
赋诗拾翠殿，佐酒望云亭。
紫诰仍兼绾，黄麻似六经。
内分金带赤，恩与荔枝青。
无复随高凤，空馀泣聚萤。
此生任春草，垂老独漂萍。
倘忆山阳会，悲歌在一听。

「送张二十参军赴蜀州，因呈杨五侍御」
好去张公子，通家别恨添。
两行秦树直，万点蜀山尖。
御史新骢马，参军旧紫髯。
皇华吾善处，于汝定无嫌。

「陪诸贵公子丈八沟携妓纳凉，晚际遇雨二首」
落日放船好，轻风生浪迟。
竹深留客处，荷净纳凉时。
公子调冰水，佳人雪藕丝。
片云头上黑，应是雨催诗。
雨来沾席上，风急打船头。
越女红裙湿，燕姬翠黛愁。
缆侵堤柳系，幔宛浪花浮。
归路翻萧飒，陂塘五月秋。

「白水明府舅宅喜雨」
吾舅政如此，古人谁复过。
碧山晴又湿，白水雨偏多。
精祷既不昧，欢娱将谓何。
汤年旱颇甚，今日醉弦歌。

「陪李金吾花下饮」
胜地初相引，余行得自娱。
见轻吹鸟毳，随意数花须。
细草称偏坐，香醪懒再酤。
醉归应犯夜，可怕李金吾。

「赠高式颜」
昔别是何处，相逢皆老夫。
故人还寂寞，削迹共艰虞。
自失论文友，空知卖酒垆。
平生飞动意，见尔不能无。

「赠比部萧郎中十兄」
有美生人杰，由来积德门。
汉朝丞相系，梁日帝王孙。
蕴藉为郎久，魁梧秉哲尊。
词华倾后辈，风雅蔼孤鶱。
宅相荣姻戚，儿童惠讨论。
见知真自幼，谋拙丑诸昆。
漂荡云天阔，沈埋日月奔。
致君时已晚，怀古意空存。
中散山阳锻，愚公野谷村。
宁纡长者辙，归老任乾坤。

「九日曲江」
缀席茱萸好，浮舟菡萏衰。
季秋时欲半，九日意兼悲。
江水清源曲，荆门此路疑。
晚来高兴尽，摇荡菊花期。

「承沈八丈东美除膳部员外，阻雨未遂驰贺，奉寄此诗」
今日西京掾，多除内省郎。
通家惟沈氏，谒帝似冯唐。
诗律群公问，儒门旧史长。
清秋便寓直，列宿顿辉光。
未暇申宴慰，含情空激扬。
司存何所比，膳部默凄伤。
贫贱人事略，经过霖潦妨。
礼同诸父长，恩岂布衣忘。
天路牵骐骥，云台引栋梁。
徒怀贡公喜，飒飒鬓毛苍。

「奉留赠集贤院崔、于二学士」
昭代将垂白，途穷乃叫阍。
气冲星象表，词感帝王尊。
天老书题目，春官验讨论。
倚风遗鶂路，随水到龙门。
竟与蛟螭杂，空闻燕雀喧。
青冥犹契阔，陵厉不飞翻。
儒术诚难起，家声庶已存。
故山多药物，胜概忆桃源。
欲整还乡旆，长怀禁掖垣。
谬称三赋在，难述二公恩。

「故武卫将军挽歌三首」
严警当寒夜，前军落大星。
壮夫思感决，哀诏惜精灵。
王者今无战，书生已勒铭。
封侯意疏阔，编简为谁青。
舞剑过人绝，鸣弓射兽能。
铦锋行惬顺，猛噬失蹻腾。
赤羽千夫膳，黄河十月冰。
横行沙漠外，神速至今称。
哀挽青门去，新阡绛水遥。
路人纷雨泣，天意飒风飘。
部曲精仍锐，匈奴气不骄。
无由睹雄略，大树日萧萧。

「官定后戏赠」
不作河西尉，凄凉为折腰。
老夫怕趋走，率府且逍遥。
耽酒须微禄，狂歌托圣朝。
故山归兴尽，回首向风飙。

「九日蓝田崔氏庄」
老去悲秋强自宽，兴来今日尽君欢。
羞将短发还吹帽，笑倩旁人为正冠。
蓝水远从千涧落，玉山高并两峰寒。
明年此会知谁健，醉把茱萸子细看。

「崔氏东山草堂」
爱汝玉山草堂静，高秋爽气相鲜新。
有时自发钟磬响，落日更见渔樵人。
盘剥白鸦谷口栗，饭煮青泥坊底芹。
何为西庄王给事，柴门空闭锁松筠。

「对雪」
战哭多新鬼，愁吟独老翁。
乱云低薄暮，急雪舞回风。
瓢弃尊无绿，炉存火似红。
数州消息断，愁坐正书空。

「月夜」
今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干。

「遣兴」
骥子好男儿，前年学语时。
问知人客姓，诵得老夫诗。
世乱怜渠小，家贫仰母慈。
鹿门携不遂，雁足系难期。
天地军麾满，山河战角悲。
傥归免相失，见日敢辞迟。

「元日寄韦氏妹」
近闻韦氏妹，迎在汉钟离。
郎伯殊方镇，京华旧国移。
春城回北斗，郢树发南枝。
不见朝正使，啼痕满面垂。

「春望」
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。

「忆幼子」
骥子春犹隔，莺歌暖正繁。
别离惊节换，聪慧与谁论。
涧水空山道，柴门老树村。
忆渠愁只睡，炙背俯晴轩。

「一百五日夜对月」
无家对寒食，有泪如金波。
斫却月中桂，清光应更多。
仳离放红蕊，想像嚬青蛾。
牛女漫愁思，秋期犹渡河。

「喜达行在所三首」
西忆岐阳信，无人遂却回。
眼穿当落日，心死著寒灰。
雾树行相引，莲峰望忽开。
所亲惊老瘦，辛苦贼中来。
愁思胡笳夕，凄凉汉苑春。
生还今日事，间道暂时人。
司隶章初睹，南阳气已新。
喜心翻倒极，呜咽泪沾巾。
死去凭谁报，归来始自怜。
犹瞻太白雪，喜遇武功天。
影静千官里，心苏七校前。
今朝汉社稷，新数中兴年。

「得家书」
去凭游客寄，来为附家书。
今日知消息，他乡且旧居。
熊儿幸无恙，骥子最怜渠。
临老羁孤极，伤时会合疏。
二毛趋帐殿，一命侍鸾舆。
北阙妖氛满，西郊白露初。
凉风新过雁，秋雨欲生鱼。
农事空山里，眷言终荷锄。

「奉赠严八阁老」
扈圣登黄阁，明公独妙年。
蛟龙得云雨，雕鹗在秋天。
客礼容疏放，官曹可接联。
新诗句句好，应任老夫传。

「奉送郭中丞兼太仆卿充陇右节度使三十韵」
诏发西山将，秋屯陇右兵。
凄凉馀部曲，燀赫旧家声。
雕鹗乘时去，骅骝顾主鸣。
艰难须上策，容易即前程。
斜日当轩盖，高风卷旆旌。
松悲天水冷，沙乱雪山清。
和虏犹怀惠，防边不敢惊。
古来于异域，镇静示专征。
燕蓟奔封豕，周秦触骇鲸。
中原何惨黩，馀孽尚纵横。
箭入昭阳殿，笳吟细柳营。
内人红袖泣，王子白衣行。
宸极祅星动，园陵杀气平。
空馀金碗出，无复穗帷轻。
毁庙天飞雨，焚宫火彻明。
罘罳朝共落，棆桷夜同倾。
三月师逾整，群胡势就烹。
疮痍亲接战，勇决冠垂成。
妙誉期元宰，殊恩且列卿。
几时回节钺，戮力扫欃枪。
圭窦三千士，云梯七十城。
耻非齐说客，只似鲁诸生。
通籍微班忝，周行独坐荣。
随肩趋漏刻，短发寄簪缨。
径欲依刘表，还疑厌祢衡。
渐衰那此别，忍泪独含情。
废邑狐狸语，空村虎豹争。
人频坠涂炭，公岂忘精诚。
元帅调新律，前军压旧京。
安边仍扈从，莫作后功名。

「送杨六判官使西蕃」
送远秋风落，西征海气寒。
帝京氛祲满，人世别离难。
绝域遥怀怒，和亲愿结欢。
敕书怜赞普，兵甲望长安。
宣命前程急，惟良待士宽。
子云清自守，今日起为官。
垂泪方投笔，伤时即据鞍。
儒衣山鸟怪，汉节野童看。
边酒排金醆，夷歌捧玉盘。
草轻蕃马健，雪重拂庐干。
慎尔参筹画，从兹正羽翰。
归来权可取，九万一朝抟。

「月」
天上秋期近，人间月影清。
入河蟾不没，捣药兔长生。
只益丹心苦，能添白发明。
干戈知满地，休照国西营。

「留别贾严二阁老两院补阙」
田园须暂往，戎马惜离群。
去远留诗别，愁多任酒醺。
一秋常苦雨，今日始无云。
山路时吹角，那堪处处闻。

「晚行口号」
三川不可到，归路晚山稠。
落雁浮寒水，饥乌集戍楼。
市朝今日异，丧乱几时休。
远愧梁江总，还家尚黑头。

「独酌成诗」
灯花何太喜，酒绿正相亲。
醉里从为客，诗成觉有神。
兵戈犹在眼，儒术岂谋身。
共被微官缚，低头愧野人。

「行次昭陵」
旧俗疲庸主，群雄问独夫。
谶归龙凤质，威定虎狼都。
天属尊尧典，神功协禹谟。
风云随绝足，日月继高衢。
文物多师古，朝廷半老儒。
直词宁戮辱，贤路不崎岖。
往者灾犹降，苍生喘未苏。
指麾安率土，荡涤抚洪炉。
壮士悲陵邑，幽人拜鼎湖。
玉衣晨自举，铁马汗常趋。
松柏瞻虚殿，尘沙立暝途。
寂寥开国日，流恨满山隅。

「重经昭陵」
草昧英雄起，讴歌历数归。
风尘三尺剑，社稷一戎衣。
翼亮贞文德，丕承戢武威。
圣图天广大，宗祀日光辉。
陵寝盘空曲，熊罴守翠微。
再窥松柏路，还见五云飞。

「喜闻官军已临贼境二十韵」
胡虏潜京县，官军拥贼壕。
鼎鱼犹假息，穴蚁欲何逃。
帐殿罗玄冕，辕门照白袍。
秦山当警跸，汉苑入旌旄。
路失羊肠险，云横雉尾高。
五原空壁垒，八水散风涛。
今日看天意，游魂贷尔曹。
乞降那更得，尚诈莫徒劳。
元帅归龙种，司空握豹韬。
前军苏武节，左将吕虔刀。
兵气回飞鸟，威声没巨鳌。
戈鋋开雪色，弓矢尚秋毫。
天步艰方尽，时和运更遭。
谁云遗毒螫，已是沃腥臊。
睿想丹墀近，神行羽卫牢。
花门腾绝漠，拓羯渡临洮。
此辈感恩至，羸俘何足操。
锋先衣染血，骑突剑吹毛。
喜觉都城动，悲怜子女号。
家家卖钗钏，只待献春醪。

「收京三首」
仙仗离丹极，妖星照玉除。
须为下殿走，不可好楼居。
暂屈汾阳驾，聊飞燕将书。
依然七庙略，更与万方初。
生意甘衰白，天涯正寂寥。
忽闻哀痛诏，又下圣明朝。
羽翼怀商老，文思忆帝尧。
叨逢罪己日，沾洒望青霄。
汗马收宫阙，春城铲贼壕。
赏应歌杕杜，归及荐樱桃。
杂虏横戈数，功臣甲第高。
万方频送喜，无乃圣躬劳。

「腊日」
腊日常年暖尚遥，今年腊日冻全消。
侵陵雪色还萱草，漏泄春光有柳条。
纵酒欲谋良夜醉，还家初散紫宸朝。
口脂面药随恩泽，翠管银罂下九霄。

「紫宸殿退朝口号」
户外昭容紫袖垂，双瞻御座引朝仪。
香飘合殿春风转，花覆千官淑景移。
昼漏希闻高阁报，天颜有喜近臣知。
宫中每出归东省，会送夔龙集凤池。

「曲江二首」
一片花飞减却春，风飘万点正愁人。
且看欲尽花经眼，莫厌伤多酒入唇。
江上小堂巢翡翠，花边高冢卧麒麟。
细推物理须行乐，何用浮名绊此身。
朝回日日典春衣，每日江头尽醉归。
酒债寻常行处有，人生七十古来稀。
穿花蛱蝶深深见，点水蜻蜓款款飞。
传语风光共流转，暂时相赏莫相违。

「曲江对酒」
苑外江头坐不归，水精春殿转霏微。
桃花细逐杨花落，黄鸟时兼白鸟飞。
纵饮久判人共弃，懒朝真与世相违。
吏情更觉沧洲远，老大悲伤未拂衣。

「曲江对雨」
城上春云覆苑墙，江亭晚色静年芳。
林花著雨燕脂落，水荇牵风翠带长。
龙武新军深驻辇，芙蓉别殿谩焚香。
何时诏此金钱会，暂醉佳人锦瑟旁。

「奉和贾至舍人早朝大明宫」
五夜漏声催晓箭，九重春色醉仙桃。
旌旗日暖龙蛇动，宫殿风微燕雀高。
朝罢香烟携满袖，诗成珠玉在挥毫。
欲知世掌丝纶美，池上于今有凤毛。

「宣政殿退朝晚出左掖」
天门日射黄金榜，春殿晴曛赤羽旗。
宫草微微承委佩，炉烟细细驻游丝。
云近蓬莱常好色，雪残鳷鹊亦多时。
侍臣缓步归青琐，退食从容出每迟。

「题省中院壁」
掖垣竹埤梧十寻，洞门对霤常阴阴。
落花游丝白日静，鸣鸠乳燕青春深。
腐儒衰晚谬通籍，退食迟回违寸心。
衮职曾无一字补，许身愧比双南金。

「春宿左省」
花隐掖垣暮，啾啾栖鸟过。
星临万户动，月傍九霄多。
不寝听金钥，因风想玉珂。
明朝有封事，数问夜如何。

「送翰林张司马南海勒碑」
冠冕通南极，文章落上台。
诏从三殿去，碑到百蛮开。
野馆浓花发，春帆细雨来。
不知沧海上，天遣几时回。

「晚出左掖」
昼刻传呼浅，春旗簇仗齐。
退朝花底散，归院柳边迷。
楼雪融城湿，宫云去殿低。
避人焚谏草，骑马欲鸡栖。

「曲江陪郑八丈南史饮」
雀啄江头黄柳花，䴔䴖鸂鶒满晴沙。
自知白发非春事，且尽芳尊恋物华。
近侍即今难浪迹，此身那得更无家。
丈人文力犹强健，岂傍青门学种瓜。

「送贾阁老出汝州」
西掖梧桐树，空留一院阴。
艰难归故里，去住损春心。
宫殿青门隔，云山紫逻深。
人生五马贵，莫受二毛侵。

「郑驸马池台喜遇郑广文同饮」
不谓生戎马，何知共酒杯。
然脐郿坞败，握节汉臣回。
白发千茎雪，丹心一寸灰。
别离经死地，披写忽登台。
重对秦箫发，俱过阮宅来。
留连春夜舞，泪落强裴回。

「送郑十八虔贬台州司户伤其临老陷贼之故阙…别情见于诗」
郑公樗散鬓成丝，酒后常称老画师。
万里伤心严谴日，百年垂死中兴时。
苍惶已就长途往，邂逅无端出饯迟。
便与先生应永诀，九重泉路尽交期。

「题郑十八著作虔」
台州地阔海冥冥，云水长和岛屿青。
乱后故人双别泪，春深逐客一浮萍。
酒酣懒舞谁相拽，诗罢能吟不复听。
第五桥东流恨水，皇陂岸北结愁亭。
贾生对鵩伤王傅，苏武看羊陷贼庭。
可念此翁怀直道，也沾新国用轻刑。
祢衡实恐遭江夏，方朔虚传是岁星。
穷巷悄然车马绝，案头干死读书萤。

「端午日赐衣」
宫衣亦有名，端午被恩荣。
细葛含风软，香罗叠雪轻。
自天题处湿，当暑著来清。
意内称长短，终身荷圣情。

「赠毕四」
才大今诗伯，家贫苦宦卑。
饥寒奴仆贱，颜状老翁为。
同调嗟谁惜，论文笑自知。
流传江鲍体，相顾免无儿。

「酬孟云卿」
乐极伤头白，更长爱烛红。
相逢难衮衮，告别莫匆匆。
但恐天河落，宁辞酒盏空。
明朝牵世务，挥泪各西东。

「奉赠王中允」
中允声名久，如今契阔深。
共传收庾信，不比得陈琳。
一病缘明主，三年独此心。
穷愁应有作，试诵白头吟。

「奉陪郑驸马韦曲二首」
韦曲花无赖，家家恼杀人。
绿尊虽尽日，白发好禁春。
石角钩衣破，藤枝刺眼新。
何时占丛竹，头戴小乌巾。
野寺垂杨里，春畦乱水间。
美花多映竹，好鸟不归山。
城郭终何事，风尘岂驻颜。
谁能共公子，薄暮欲俱还。

「奉答岑参补阙见赠」
窈窕清禁闼，罢朝归不同。
君随丞相后，我往日华东。
冉冉柳枝碧，娟娟花蕊红。
故人得佳句，独赠白头翁。

「送许八拾遗归江宁觐省甫昔时尝客游此县…图样志诸篇末」
诏许辞中禁，慈颜赴北堂。
圣朝新孝理，祖席倍辉光。
内帛擎偏重，宫衣著更香。
淮阴清夜驿，京口渡江航。
春隔鸡人昼，秋期燕子凉。
赐书夸父老，寿酒乐城隍。
看画曾饥渴，追踪恨淼茫。
虎头金粟影，神妙独难忘。

「因许八奉寄江宁旻上人」
不见旻公三十年，封书寄与泪潺湲。
旧来好事今能否，老去新诗谁与传。
棋局动随寻涧竹，袈裟忆上泛湖船。
闻君话我为官在，头白昏昏只醉眠。

「至德二载甫自京金光门出问道归凤翔乾元初…有悲往事」
此道昔归顺，西郊胡正繁。
至今残破胆，应有未招魂。
近得归京邑，移官岂至尊。
无才日衰老，驻马望千门。

「寄高三十五詹事」
安稳高詹事，兵戈久索居。
时来如宦达，岁晚莫情疏。
天上多鸿雁，池中足鲤鱼。
相看过半百，不寄一行书。

「路逢襄阳杨少府入城，戏呈杨员外绾」
寄语杨员外，山寒少茯苓。
归来稍暄暖，当为劚青冥。
翻动神仙窟，封题鸟兽形。
兼将老藤杖，扶汝醉初醒。

「题郑县亭子」
郑县亭子涧之滨，户牖凭高发兴新。
云断岳莲临大路，天晴宫柳暗长春。
巢边野雀群欺燕，花底山蜂远趁人。
更欲题诗满青竹，晚来幽独恐伤神。

「早秋苦热，堆案相仍」
七月六日苦炎热，对食暂餐还不能。
每愁夜中自足蝎，况乃秋后转多蝇。
束带发狂欲大叫，簿书何急来相仍。
南望青松架短壑，安得赤脚蹋层冰。

「望岳」
西岳崚嶒竦处尊，诸峰罗立如儿孙。
安得仙人九节杖，拄到玉女洗头盆。
车箱入谷无归路，箭栝通天有一门。
稍待西风凉冷后，高寻白帝问真源。

「至日遣兴，奉寄北省旧阁老两院故人二首」
去岁兹辰捧御床，五更三点入鹓行。
欲知趋走伤心地，正想氛氲满眼香。
无路从容陪语笑，有时颠倒著衣裳。
何人错忆穷愁日，愁日愁随一线长。
忆昨逍遥供奉班，去年今日侍龙颜。
麒麟不动炉烟上，孔雀徐开扇影还。
玉几由来天北极，朱衣只在殿中间。
孤城此日堪肠断，愁对寒云雪满山。

「得弟消息二首」
近有平阴信，遥怜舍弟存。
侧身千里道，寄食一家村。
烽举新酣战，啼垂旧血痕。
不知临老日，招得几人魂。
汝懦归无计，吾衰往未期。
浪传乌鹊喜，深负鶺鴒诗。
生理何颜面，忧端且岁时。
两京三十口，虽在命如丝。

「忆弟二首」
丧乱闻吾弟，饥寒傍济州。
人稀吾不到，兵在见何由。
忆昨狂催走，无时病去忧。
即今千种恨，惟共水东流。
且喜河南定，不问邺城围。
百战今谁在，三年望汝归。
故园花自发，春日鸟还飞。
断绝人烟久，东西消息稀。

「得舍弟消息」
乱后谁归得，他乡胜故乡。
直为心厄苦，久念与存亡。
汝书犹在壁，汝妾已辞房。
旧犬知愁恨，垂头傍我床。

「秦州杂诗二十首」
满目悲生事，因人作远游。
迟回度陇怯，浩荡及关愁。
水落鱼龙夜，山空鸟鼠秋。
西征问烽火，心折此淹留。
秦州山北寺，胜迹隗嚣宫。
苔藓山门古，丹青野殿空。
月明垂叶露，云逐渡溪风。
清渭无情极，愁时独向东。
州图领同谷，驿道出流沙。
降虏兼千帐，居人有万家。
马骄珠汗落，胡舞白蹄斜。
年少临洮子，西来亦自夸。
鼓角缘边郡，川原欲夜时。
秋听殷地发，风散入云悲。
抱叶寒蝉静，归来独鸟迟。
万方声一概，吾道竟何之。
南使宜天马，由来万匹强。
浮云连阵没，秋草遍山长。
闻说真龙种，仍残老骕骦。
哀鸣思战斗，迥立向苍苍。
城上胡笳奏，山边汉节归。
防河赴沧海，奉诏发金微。
士苦形骸黑，旌疏鸟兽稀。
那闻往来戍，恨解邺城围。
莽莽万重山，孤城山谷间。
无风云出塞，不夜月临关。
属国归何晚，楼兰斩未还。
烟尘独长望，衰飒正摧颜。
闻道寻源使，从天此路回。
牵牛去几许，宛马至今来。
一望幽燕隔，何时郡国开。
东征健儿尽，羌笛暮吹哀。
今日明人眼，临池好驿亭。
丛篁低地碧，高柳半天青。
稠叠多幽事，喧呼阅使星。
老夫如有此，不异在郊坰。
云气接昆仑，涔涔塞雨繁。
羌童看渭水，使客向河源。
烟火军中幕，牛羊岭上村。
所居秋草净，正闭小蓬门。
萧萧古塞冷，漠漠秋云低。
黄鹄翅垂雨，苍鹰饥啄泥。
蓟门谁自北，汉将独征西。
不意书生耳，临衰厌鼓鼙。
山头南郭寺，水号北流泉。
老树空庭得，清渠一邑传。
秋花危石底，晚景卧钟边。
俯仰悲身世，溪风为飒然。
传道东柯谷，深藏数十家。
对门藤盖瓦，映竹水穿沙。
瘦地翻宜粟，阳坡可种瓜。
船人近相报，但恐失桃花。
万古仇池穴，潜通小有天。
神鱼人不见，福地语真传。
近接西南境，长怀十九泉。
何时一茅屋，送老白云边。
未暇泛沧海，悠悠兵马间。
塞门风落木，客舍雨连山。
阮籍行多兴，庞公隐不还。
东柯遂疏懒，休镊鬓毛斑。
东柯好崖谷，不与众峰群。
落日邀双鸟，晴天养片云。
野人矜险绝，水竹会平分。
采药吾将老，儿童未遣闻。
边秋阴易久，不复辨晨光。
檐雨乱淋幔，山云低度墙。
鸬鹚窥浅井，蚯蚓上深堂。
车马何萧索，门前百草长。
地僻秋将尽，山高客未归。
塞云多断续，边日少光辉。
警急烽常报，传闻檄屡飞。
西戎外甥国，何得迕天威。
凤林戈未息，鱼海路常难。
候火云烽峻，悬军幕井干。
风连西极动，月过北庭寒。
故老思飞将，何时议筑坛。
唐尧真自圣，野老复何知。
晒药能无妇，应门幸有儿。
藏书闻禹穴，读记忆仇池。
为报鸳行旧，鹪鹩在一枝。

「月夜忆舍弟」
戍鼓断人行，秋边一雁声。
露从今夜白，月是故乡明。
有弟皆分散，无家问死生。
寄书长不避，况乃未休兵。

「宿赞公房」
杖锡何来此，秋风已飒然。
雨荒深院菊，霜倒半池莲。
放逐宁违性，虚空不离禅。
相逢成夜宿，陇月向人圆。

「东楼」
万里流沙道，西征过北门。
但添新战骨，不返旧征魂。
楼角临风迥，城阴带水昏。
传声看驿使，送节向河源。

「雨晴」
天水秋云薄，从西万里风。
今朝好晴景，久雨不妨农。
塞柳行疏翠，山梨结小红。
胡笳楼上发，一雁入高空。

「寓目」
一县蒲萄熟，秋山苜蓿多。
关云常带雨，塞水不成河。
羌女轻烽燧，胡儿制骆驼。
自伤迟暮眼，丧乱饱经过。

「山寺」
野寺残僧少，山园细路高。
麝香眠石竹，鹦鹉啄金桃。
乱石通人过，悬崖置屋牢。
上方重阁晚，百里见秋毫。

「即事」
闻道花门破，和亲事却非。
人怜汉公主，生得渡河归。
秋思抛云髻，腰支胜宝衣。
群凶犹索战，回首意多违。

「遣怀」
愁眼看霜露，寒城菊自花。
天风随断柳，客泪堕清笳。
水净楼阴直，山昏塞日斜。
夜来归鸟尽，啼杀后栖鸦。

「天河」
常时任显晦，秋至辄分明。
纵被微云掩，终能永夜清。
含星动双阙，伴月照边城。
牛女年年渡，何曾风浪生。

「初月」
光细弦岂上，影斜轮未安。
微升古塞外，已隐暮云端。
河汉不改色，关山空自寒。
庭前有白露，暗满菊花团。

「归燕」
不独避霜雪，其如俦侣稀。
四时无失序，八月自知归。
春色岂相访，众雏还识机。
故巢傥未毁，会傍主人飞。

「捣衣」
亦知戍不返，秋至拭清砧。
已近苦寒月，况经长别心。
宁辞捣熨倦，一寄塞垣深。
用尽闺中力，君听空外音。

「促织」
促织甚微细，哀音何动人。
草根吟不稳，床下夜相亲。
久客得无泪，放妻难及晨。
悲丝与急管，感激异天真。

「萤火」
幸因腐草出，敢近太阳飞。
未足临书卷，时能点客衣。
随风隔幔小，带雨傍林微。
十月清霜重，飘零何处归。

「蒹葭」
摧折不自守，秋风吹若何。
暂时花戴雪，几处叶沉波。
体弱春风早，丛长夜露多。
江湖后摇落，亦恐岁蹉跎。

「苦竹」
青冥亦自守，软弱强扶持。
味苦夏虫避，丛卑春鸟疑。
轩墀曾不重，翦伐欲无辞。
幸近幽人屋，霜根结在兹。

「除架」
束薪已零落，瓠叶转萧疏。
幸结白花了，宁辞青蔓除。
秋虫声不去，暮雀意何如。
寒事今牢落，人生亦有初。

「废畦」
秋蔬拥霜露，岂敢惜凋残。
暮景数枝叶，天风吹汝寒。
绿沾泥滓尽，香与岁时阑。
生意春如昨，悲君白玉盘。

「夕烽」
夕烽来不近，每日报平安。
塞上传光小，云边落点残。
照秦通警急，过陇自艰难。
闻道蓬莱殿，千门立马看。

「秋笛」
清商欲尽奏，奏苦血沾衣。
他日伤心极，征人白骨归。
相逢恐恨过，故作发声微。
不见秋云动，悲风稍稍飞。

「送远」
带甲满天地，胡为君远行。
亲朋尽一哭，鞍马去孤城。
草木岁月晚，关河霜雪清。
别离已昨日，因见古人情。

「观兵」
北庭送壮士，貔虎数尤多。
精锐旧无敌，边隅今若何。
妖氛拥白马，元帅待雕戈。
莫守邺城下，斩鲸辽海波。

「不归」
河间尚征伐，汝骨在空城。
从弟人皆有，终身恨不平。
数金怜俊迈，总角爱聪明。
面上三年土，春风草又生。

「天末怀李白」
凉风起天末，君子意如何。
鸿雁几时到，江湖秋水多。
文章憎命达，魑魅喜人过。
应共冤魂语，投诗赠汨罗。

「独立」
空外一鸷鸟，河间双白鸥。
飘飖搏击便，容易往来游。
草露亦多湿，蛛丝仍未收。
天机近人事，独立万端忧。

「日暮」
日落风亦起，城头鸟尾讹。
黄云高未动，白水已扬波。
羌妇语还哭，胡儿行且歌。
将军别换马，夜出拥雕戈。

「空囊」
翠柏苦犹食，晨霞高可餐。
世人共卤莽，吾道属艰难。
不爨井晨冻，无衣床夜寒。
囊空恐羞涩，留得一钱看。

「病马」
乘尔亦已久，天寒关塞深。
尘中老尽力，岁晚病伤心。
毛骨岂殊众，驯良犹至今。
物微意不浅，感动一沉吟。

「蕃剑」
致此自僻远，又非珠玉装。
如何有奇怪，每夜吐光芒。
虎气必腾踔，龙身宁久藏。
风尘苦未息，持汝奉明王。

「铜瓶」
乱后碧井废，时清瑶殿深。
铜瓶未失水，百丈有哀音。
侧想美人意，应非寒甃沉。
蛟龙半缺落，犹得折黄金。

「观安西兵过赴关中待命二首」
四镇富精锐，摧锋皆绝伦。
还闻献士卒，足以静风尘。
老马夜知道，苍鹰饥著人。
临危经久战，用急始如神。
奇兵不在众，万马救中原。
谈笑无河北，心肝奉至尊。
孤云随杀气，飞鸟避辕门。
竟日留欢乐，城池未觉喧。

「送人从军」
弱水应无地，阳关已近天。
今君渡沙碛，累月断人烟。
好武宁论命，封侯不计年。
马寒防失道，雪没锦鞍鞯。

「野望」
清秋望不极，迢递起曾阴。
远水兼天净，孤城隐雾深。
叶稀风更落，山迥日初沈。
独鹤归何晚，昏鸦已满林。

「示侄佐」
多病秋风落，君来慰眼前。
自闻茅屋趣，只想竹林眠。
满谷山云起，侵篱涧水悬。
嗣宗诸子侄，早觉仲容贤。

「佐还山后寄三首」
山晚浮云合，归时恐路迷。
涧寒人欲到，村黑鸟应栖。
野客茅茨小，田家树木低。
旧谙疏懒叔，须汝故相携。
白露黄粱熟，分张素有期。
已应舂得细，颇觉寄来迟。
味岂同金菊，香宜配绿葵。
老人他日爱，正想滑流匙。
几道泉浇圃，交横落慢坡。
葳蕤秋叶少，隐映野云多。
隔沼连香芰，通林带女萝。
甚闻霜薤白，重惠意如何。

「从人觅小胡孙许寄」
人说南州路，山猿树树悬。
举家闻若骇，为寄小如拳。
预哂愁胡面，初调见马鞭。
许求聪慧者，童稚捧应癫。

「秋日阮隐居致薤三十束」
隐者柴门内，畦蔬绕舍秋。
盈筐承露薤，不待致书求。
束比青刍色，圆齐玉箸头。
衰年关鬲冷，味暖并无忧。

「秦州见敕目薛三璩授司议郎毕四曜除监察与二…凡三十韵」
大雅何寥阔，斯人尚典刑。
交期余潦倒，材力尔精灵。
二子声同日，诸生困一经。
文章开穾奥，迁擢润朝廷。
旧好何由展，新诗更忆听。
别来头并白，相见眼终青。
伊昔贫皆甚，同忧心不宁。
栖遑分半菽，浩荡逐流萍。
俗态犹猜忌，妖氛忽杳冥。
独惭投汉阁，俱议哭秦庭。
还蜀只无补，囚梁亦固扃。
华夷相混合，宇宙一膻腥。
帝力收三统，天威总四溟。
旧都俄望幸，清庙肃惟馨。
杂种虽高垒，长驱甚建瓴。
焚香淑景殿，涨水望云亭。
法驾初还日，群公若会星。
宫臣仍点染，柱史正零丁。
官忝趋栖凤，朝回叹聚萤。
唤人看騕褭，不嫁惜娉婷。
掘剑知埋狱，提刀见发硎。
侏儒应共饱，渔父忌偏醒。
旅泊穷清渭，长吟望浊泾。
羽书还似急，烽火未全停。
师老资残寇，戎生及近坰。
忠臣辞愤激，烈士涕飘零。
上将盈边鄙，元勋溢鼎铭。
仰思调玉烛，谁定握青萍。
陇俗轻鹦鹉，原情类鶺鴒。
秋风动关塞，高卧想仪形。

「寄彭州高三十五使君適、虢州岑二十七长史参三十韵」
故人何寂寞，今我独凄凉。
老去才难尽，秋来兴甚长。
物情尤可见，辞客未能忘。
海内知名士，云端各异方。
高岑殊缓步，沈鲍得同行。
意惬关飞动，篇终接混茫。
举天悲富骆，近代惜卢王。
似尔官仍贵，前贤命可伤。
诸侯非弃掷，半刺已翱翔。
诗好几时见，书成无信将。
男儿行处是，客子斗身强。
羁旅推贤圣，沈绵抵咎殃。
三年犹疟疾，一鬼不销亡。
隔日搜脂髓，增寒抱雪霜。
徒然潜隙地，有靦屡鲜妆。
何太龙钟极，于今出处妨。
无钱居帝里，尽室在边疆。
刘表虽遗恨，庞公至死藏。
心微傍鱼鸟，肉瘦怯豺狼。
陇草萧萧白，洮云片片黄。
彭门剑阁外，虢略鼎湖旁。
荆玉簪头冷，巴笺染翰光。
乌麻蒸续晒，丹橘露应尝。
岂异神仙宅，俱兼山水乡。
竹斋烧药灶，花屿读书床。
更得清新否，遥知对属忙。
旧官宁改汉，淳俗本归唐。
济世宜公等，安贫亦士常。
蚩尤终戮辱，胡羯漫猖狂。
会待袄氛静，论文暂裹粮。

「寄岳州贾司马六丈、巴州严八使君两阁老五十韵」
衡岳啼猿里，巴州鸟道边。
故人俱不利，谪宦两悠然。
开辟乾坤正，荣枯雨露偏。
长沙才子远，钓濑客星悬。
忆昨趋行殿，殷忧捧御筵。
讨胡愁李广，奉使待张骞。
无复云台仗，虚修水战船。
苍茫城七十，流落剑三千。
画角吹秦晋，旄头俯涧瀍。
小儒轻董卓，有识笑苻坚。
浪作禽填海，那将血射天。
万方思助顺，一鼓气无前。
阴散陈仓北，晴熏太白巅。
乱麻尸积卫，破竹势临燕。
法驾还双阙，王师下八川。
此时沾奉引，佳气拂周旋。
貔虎开金甲，麒麟受玉鞭。
侍臣谙入仗，厩马解登仙。
花动朱楼雪，城凝碧树烟。
衣冠心惨怆，故老泪潺湲。
哭庙悲风急，朝正霁景鲜。
月分梁汉米，春得水衡钱。
内蕊繁于缬，宫莎软胜绵。
恩荣同拜手，出入最随肩。
晚著华堂醉，寒重绣被眠。
辔齐兼秉烛，书枉满怀笺。
每觉升元辅，深期列大贤。
秉钧方咫尺，铩翮再联翩。
禁掖朋从改，微班性命全。
青蒲甘受戮，白发竟谁怜。
弟子贫原宪，诸生老伏虔。
师资谦未达，乡党敬何先。
旧好肠堪断，新愁眼欲穿。
翠干危栈竹，红腻小湖莲。
贾笔论孤愤，严诗赋几篇。
定知深意苦，莫使众人传。
贝锦无停织，朱丝有断弦。
浦鸥防碎首，霜鹘不空拳。
地僻昏炎瘴，山稠隘石泉。
且将棋度日，应用酒为年。
典郡终微眇，治中实弃捐。
安排求傲吏，比兴展归田。
去去才难得，苍苍理又玄。
古人称逝矣，吾道卜终焉。
陇外翻投迹，渔阳复控弦。
笑为妻子累，甘与岁时迁。
亲故行稀少，兵戈动接联。
他乡饶梦寐，失侣自屯邅。
多病加淹泊，长吟阻静便。
如公尽雄俊，志在必腾鶱。

「寄张十二山人彪三十韵」
独卧嵩阳客，三违颍水春。
艰难随老母，惨澹向时人。
谢氏寻山屐，陶公漉酒巾。
群凶弥宇宙，此物在风尘。
历下辞姜被，关西得孟邻。
早通交契密，晚接道流新。
静者心多妙，先生艺绝伦。
草书何太苦，诗兴不无神。
曹植休前辈，张芝更后身。
数篇吟可老，一字买堪贫。
将恐曾防寇，深潜托所亲。
宁闻倚门夕，尽力洁飧晨。
疏懒为名误，驱驰丧我真。
索居犹寂寞，相遇益悲辛。
流转依边徼，逢迎念席珍。
时来故旧少，乱后别离频。
世祖修高庙，文公赏从臣。
商山犹入楚，源水不离秦。
存想青龙秘，骑行白鹿驯。
耕岩非谷口，结草即河滨。
肘后符应验，囊中药未陈。
旅怀殊不惬，良觌渺无因。
自古皆悲恨，浮生有屈伸。
此邦今尚武，何处且依仁。
鼓角凌天籁，关山信月轮。
官场罗镇碛，贼火近洮岷。
萧索论兵地，苍茫斗将辰。
大军多处所，馀孽尚纷纶。
高兴知笼鸟，斯文起获麟。
穷秋正摇落，回首望松筠。

「寄李十二白二十韵」
昔年有狂客，号尔谪仙人。
笔落惊风雨，诗成泣鬼神。
声名从此大，汩没一朝伸。
文彩承殊渥，流传必绝伦。
龙舟移棹晚，兽锦夺袍新。
白日来深殿，青云满后尘。
乞归优诏许，遇我宿心亲。
未负幽栖志，兼全宠辱身。
剧谈怜野逸，嗜酒见天真。
醉舞梁园夜，行歌泗水春。
才高心不展，道屈善无邻。
处士祢衡俊，诸生原宪贫。
稻粱求未足，薏苡谤何频。
五岭炎蒸地，三危放逐臣。
几年遭鵩鸟，独泣向麒麟。
苏武先还汉，黄公岂事秦。
楚筵辞醴日，梁狱上书辰。
已用当时法，谁将此义陈。
老吟秋月下，病起暮江滨。
莫怪恩波隔，乘槎与问津。

「蜀相」
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
出师未捷身先死，长使英雄泪满襟。

「卜居」
浣花流水水西头，主人为卜林塘幽。
已知出郭少尘事，更有澄江销客愁。
无数蜻蜓齐上下，一双鸂鶒对沉浮。
东行万里堪乘兴，须向山阴上小舟。

「一室」
一室他乡远，空林暮景悬。
正愁闻塞笛，独立见江船。
巴蜀来多病，荆蛮去几年。
应同王粲宅，留井岘山前。

「梅雨」
南京西浦道，四月熟黄梅。
湛湛长江去，冥冥细雨来。
茅茨疏易湿，云雾密难开。
竟日蛟龙喜，盘涡与岸回。

「为农」
锦里烟尘外，江村八九家。
圆荷浮小叶，细麦落轻花。
卜宅从兹老，为农去国赊。
远惭句漏令，不得问丹砂。

「有客」
幽栖地僻经过少，老病人扶再拜难。
岂有文章惊海内，漫劳车马驻江干。
竟日淹留佳客坐，百年粗粝腐儒餐。
不嫌野外无供给，乘兴还来看药栏。

「狂夫」
万里桥西一草堂，百花潭水即沧浪。
风含翠筱娟娟静，雨裛红蕖冉冉香。
厚禄故人书断绝，恒饥稚子色凄凉。
欲填沟壑唯疏放，自笑狂夫老更狂。

「宾至」
患气经时久，临江卜宅新。
喧卑方避俗，疏快颇宜人。
有客过茅宇，呼儿正葛巾。
自锄稀菜甲，小摘为情亲。

「王十五司马弟出郭相访，兼遗营茅屋赀」
客里何迁次，江边正寂寥。
肯来寻一老，愁破是今朝。
忧我营茅栋，携钱过野桥。
他乡唯表弟，还往莫辞遥。

「堂成」
背郭堂成荫白茅，缘江路熟俯青郊。
桤林碍日吟风叶，笼竹和烟滴露梢。
暂止飞乌将数子，频来语燕定新巢。
旁人错比扬雄宅，懒惰无心作解嘲。

「田舍」
田舍清江曲，柴门古道旁。
草深迷市井，地僻懒衣裳。
榉柳枝枝弱，枇杷树树香。
鸬鹚西日照，晒翅满鱼梁。

「进艇」
南京久客耕南亩，北望伤神坐北窗。
昼引老妻乘小艇，晴看稚子浴清江。
俱飞蛱蝶元相逐，并蒂芙蓉本自双。
茗饮蔗浆携所有，瓷罂无谢玉为缸。

「西郊」
时出碧鸡坊，西郊向草堂。
市桥官柳细，江路野梅香。
傍架齐书帙，看题减药囊。
无人觉来往，疏懒意何长。

「所思」
苦忆荆州醉司马，谪官樽俎定常开。
九江日落醒何处，一柱观头眠几回。
可怜怀抱向人尽，欲问平安无使来。
故凭锦水将双泪，好过瞿塘滟滪堆。

「江村」
清江一曲抱村流，长夏江村事事幽。
自去自来堂上燕，相亲相近水中鸥。
老妻画纸为棋局，稚子敲针作钓钩。
多病所须唯药物，微躯此外更何求。

「江涨」
江涨柴门外，儿童报急流。
下床高数尺，倚杖没中洲。
细动迎风燕，轻摇逐浪鸥。
渔人萦小楫，容易拔船头。

「野老」
野老篱前江岸回，柴门不正逐江开。
渔人网集澄潭下，贾客船随返照来。
长路关心悲剑阁，片云何意傍琴台。
王师未报收东郡，城阙秋生画角哀。

「云山」
京洛云山外，音书静不来。
神交作赋客，力尽望乡台。
衰疾江边卧，亲朋日暮回。
白鸥元水宿，何事有馀哀。

「遣兴」
干戈犹未定，弟妹各何之。
拭泪沾襟血，梳头满面丝。
地卑荒野大，天远暮江迟。
衰疾那能久，应无见汝时。

「北邻」
明府岂辞满，藏身方告劳。
青钱买野竹，白帻岸江皋。
爱酒晋山简，能诗何水曹。
时来访老疾，步屟到蓬蒿。

「南邻」
锦里先生乌角巾，园收芋粟不全贫。
惯看宾客儿童喜，得食阶除鸟雀驯。
秋水才深四五尺，野航恰受两三人。
白沙翠竹江村暮，相对柴门月色新。

「出郭」
霜露晚凄凄，高天逐望低。
远烟盐井上，斜景雪峰西。
故国犹兵马，他乡亦鼓鼙。
江城今夜客，还与旧乌啼。

「过南邻朱山人水亭」
相近竹参差，相过人不知。
幽花欹满树，小水细通池。
归客村非远，残樽席更移。
看君多道气，从此数追随。

「恨别」
洛城一别四千里，胡骑长驱五六年。
草木变衰行剑外，兵戈阻绝老江边。
思家步月清宵立，忆弟看云白日眠。
闻道河阳近乘胜，司徒急为破幽燕。

「寄贺兰铦」
朝野欢娱后，乾坤震荡中。
相随万里日，总作白头翁。
岁晚仍分袂，江边更转蓬。
勿云俱异域，饮啄几回同。

「寄杨五桂州谭」
五岭皆炎热，宜人独桂林。
梅花万里外，雪片一冬深。
闻此宽相忆，为邦复好音。
江边送孙楚，远附白头吟。

「逢唐兴刘主簿弟」
分手开元末，连年绝尺书。
江山且相见，戎马未安居。
剑外官人冷，关中驿骑疏。
轻舟下吴会，主簿意何如。

「和裴迪登新津寺寄王侍郎」
何限倚山木，吟诗秋叶黄。
蝉声集古寺，鸟影度寒塘。
风物悲游子，登临忆侍郎。
老夫贪佛日，随意宿僧房。

「敬简王明府」
叶县郎官宰，周南太史公。
神仙才有数，流落意无穷。
骥病思偏秣，鹰愁怕苦笼。
看君用高义，耻与万人同。

「重简王明府」
甲子西南异，冬来只薄寒。
江云何夜尽，蜀雨几时干。
行李须相问，穷愁岂有宽。
君听鸿雁响，恐致稻粱难。

「建都十二韵」
苍生未苏息，胡马半乾坤。
议在云台上，谁扶黄屋尊。
建都分魏阙，下韶辟荆门。
恐失东人望，其如西极存。
时危当雪耻，计大岂轻论。
虽倚三阶正，终愁万国翻。
牵裾恨不死，漏网荷殊恩。
永负汉庭哭，遥怜湘水魂。
穷冬客江剑，随事有田园。
风断青蒲节，霜埋翠竹根。
衣冠空穰穰，关辅久昏昏。
愿枉长安日，光辉照北原。

「岁暮」
岁暮远为客，边隅还用兵。
烟尘犯雪岭，鼓角动江城。
天地日流血，朝廷谁请缨。
济时敢爱死，寂寞壮心惊。

「和裴迪登蜀州东亭送客逢早梅相忆见寄」
东阁官梅动诗兴，还如何逊在扬州。
此时对雪遥相忆，送客逢春可自由。
幸不折来伤岁暮，若为看去乱乡愁。
江边一树垂垂发，朝夕催人自白头。

「寄赠王十将军承俊」
将军胆气雄，臂悬两角弓。
缠结青骢马，出入锦城中。
时危未授钺，势屈难为功。
宾客满堂上，何人高义同。

「暮登四安寺钟楼寄裴十」
暮倚高楼对雪峰，僧来不语自鸣钟。
孤城返照红将敛，近市浮烟翠且重。
多病独愁常阒寂，故人相见未从容。
知君苦思缘诗瘦，大向交游万事慵。

「散愁二首」
久客宜旋旆，兴王未息戈。
蜀星阴见少，江雨夜闻多。
百万传深入，寰区望匪它。
司徒下燕赵，收取旧山河。
闻道并州镇，尚书训士齐。
几时通蓟北，当日报关西。
恋阙丹心破，沾衣皓首啼。
老魂招不得，归路恐长迷。

「奉酬李都督表丈早春作」
力疾坐清晓，来时悲早春。
转添愁伴客，更觉老随人。
红入桃花嫩，青归柳叶新。
望乡应未已，四海尚风尘。

「客至」
舍南舍北皆春水，但见群鸥日日来。
花径不曾缘客扫，蓬门今始为君开。
盘餐市远无兼味，樽酒家贫只旧醅。
肯与邻翁相对饮，隔篱呼取尽馀杯。

「遣意二首」
啭枝黄鸟近，泛渚白鸥轻。
一径野花落，孤村春水生。
衰年催酿黍，细雨更移橙。
渐喜交游绝，幽居不用名。
檐影微微落，津流脉脉斜。
野船明细火，宿雁聚圆沙。
云掩初弦月，香传小树花。
邻人有美酒，稚子夜能赊。

「漫成二首」
野日荒荒白，春流泯泯清。
渚蒲随地有，村径逐门成。
只作披衣惯，常从漉酒生。
眼前无俗物，多病也身轻。
江皋已仲春，花下复清晨。
仰面贪看鸟，回头错应人。
读书难字过，对酒满壶频。
近识峨眉老，知予懒是真。

「春夜喜雨」
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。

「春水」
三月桃花浪，江流复旧痕。
朝来没沙尾，碧色动柴门。
接缕垂芳饵，连筒灌小园。
已添无数鸟，争浴故相喧。

「春水生二绝」
二月六夜春水生，门前小滩浑欲平。
鸬鹚鸂鶒莫漫喜，吾与汝曹俱眼明。
一夜水高二尺强，数日不可更禁当。
南市津头有船卖，无钱即买系篱旁。

「江亭」
坦腹江亭暖，长吟野望时。
水流心不竞，云在意俱迟。
寂寂春将晚，欣欣物自私。
故林归未得，排闷强裁诗。

「村夜」
萧萧风色暮，江头人不行。
村舂雨外急，邻火夜深明。
胡羯何多难，渔樵寄此生。
中原有兄弟，万里正含情。

「早起」
春来常早起，幽事颇相关。
帖石防隤岸，开林出远山。
一丘藏曲折，缓步有跻攀。
童仆来城市，瓶中得酒还。

「可惜」
花飞有底急，老去愿春迟。
可惜欢娱地，都非少壮时。
宽心应是酒，遣兴莫过诗。
此意陶潜解，吾生后汝期。

「落日」
落日在帘钩，溪边春事幽。
芳菲缘岸圃，樵爨倚滩舟。
啅雀争枝坠，飞虫满院游。
浊醪谁造汝，一酌散千忧。

「独酌」
步屦深林晚，开樽独酌迟。
仰蜂黏落絮，行蚁上枯梨。
薄劣惭真隐，幽偏得自怡。
本无轩冕意，不是傲当时。

「徐步」
整履步青芜，荒庭日欲晡。
芹泥随燕觜，花蕊上蜂须。
把酒从衣湿，吟诗信杖扶。
敢论才见忌，实有醉如愚。

「寒食」
寒食江村路，风花高下飞。
汀烟轻冉冉，竹日静晖晖。
田父要皆去，邻家闹不违。
地偏相识尽，鸡犬亦忘归。

「高楠」
楠树色冥冥，江边一盖青。
近根开药圃，接叶制茅亭。
落景阴犹合，微风韵可听。
寻常绝醉困，卧此片时醒。

「恶树」
独绕虚斋径，常持小斧柯。
幽阴成颇杂，恶木剪还多。
枸杞因吾有，鸡栖奈汝何。
方知不材者，生长漫婆娑。

「石镜」
蜀王将此镜，送死置空山。
冥寞怜香骨，提携近玉颜。
众妃无复叹，千骑亦虚还。
独有伤心石，埋轮月宇间。

「琴台」
茂陵多病后，尚爱卓文君。
酒肆人间世，琴台日暮云。
野花留宝靥，蔓草见罗裙。
归凤求皇意，寥寥不复闻。

「闻斛斯六官未归」
故人南郡去，去索作碑钱。
本卖文为活，翻令室倒悬。
荆扉深蔓草，土锉冷疏烟。
老罢休无赖，归来省醉眠。

「游修觉寺」
野寺江天豁，山扉花竹幽。
诗应有神助，吾得及春游。
径石相萦带，川云自去留。
禅枝宿众鸟，漂转暮归愁。

「后游」
寺忆新游处，桥怜再渡时。
江山如有待，花柳更无私。
野润烟光薄，沙暄日色迟。
客愁全为减，舍此复何之。

「题新津北桥楼」
望极春城上，开筵近鸟巢。
白花檐外朵，青柳槛前梢。
池水观为政，厨烟觉远庖。
西川供客眼，唯有此江郊。

「江涨」
江发蛮夷涨，山添雨雪流。
大声吹地转，高浪蹴天浮。
鱼鳖为人得，蛟龙不自谋。
轻帆好去便，吾道付沧洲。

「晚晴」
村晚惊风度，庭幽过雨沾。
夕阳薰细草，江色映疏帘。
书乱谁能帙，怀干可自添。
时闻有馀论，未怪老夫潜。

「朝雨」
凉气晚萧萧，江云乱眼飘。
风鸳藏近渚，雨燕集深条。
黄绮终辞汉，巢由不见尧。
草堂樽酒在，幸得过清朝。

「江上值水如海势，聊短述」
为人性僻耽佳句，语不惊人死不休。
老去诗篇浑漫兴，春来花鸟莫深愁。
新添水槛供垂钓，故著浮槎替入舟。
焉得思如陶谢手，令渠述作与同游。

「送裴五赴东川」
故人亦流落，高义动乾坤。
何日通燕塞，相看老蜀门。
东行应暂别，北望苦销魂。
凛凛悲秋意，非君谁与论。

「赴青城县出成都，寄陶、王二少尹」
老耻妻孥笑，贫嗟出入劳。
客情投异县，诗态忆吾曹。
东郭沧江合，西山白雪高。
文章差底病，回首兴滔滔。

「因崔五侍御寄高彭州」
百年已过半，秋至转饥寒。
为问彭州牧，何时救急难。

「野望因过常少仙」
野桥齐度马，秋望转悠哉。
竹覆青城合，江从灌口来。
入村樵径引，尝果栗皱开。
落尽高天日，幽人未遣回。

「寄杜位」
近闻宽法离新州，想见怀归尚百忧。
逐客虽皆万里去，悲君已是十年流。
干戈况复尘随眼，鬓发还应雪满头。
玉垒题书心绪乱，何时更得曲江游。

「奉简高三十五使君」
当代论才子，如公复几人。
骅骝开道路，鹰隼出风尘。
行色秋将晚，交情老更亲。
天涯喜相见，披豁对吾真。

「送韩十四江东觐省」
兵戈不见老莱衣，叹息人间万事非。
我已无家寻弟妹，君今何处访庭闱。
黄牛峡静滩声转，白马江寒树影稀。
此别应须各努力，故乡犹恐未同归。

「酬高使君相赠」
古寺僧牢落，空房客寓居。
故人供禄米，邻舍与园蔬。
双树容听法，三车肯载书。
草玄吾岂敢，赋或似相如。

「草堂即事」
荒村建子月，独树老夫家。
雾里江船渡，风前径竹斜。
寒鱼依密藻，宿鹭起圆沙。
蜀酒禁愁得，无钱何处赊。

「魏十四侍御就弊庐相别」
有客骑骢马，江边问草堂。
远寻留药价，惜别到文场。
入幕旌旗动，归轩锦绣香。
时应念衰疾，书疏及沧浪。

「徐九少尹见过」
晚景孤村僻，行军数骑来。
交新徒有喜，礼厚愧无才。
赏静怜云竹，忘归步月台。
何当看花蕊，欲发照江梅。

「范二员外邈、吴十侍御郁特枉驾阙展待，聊寄此」
暂往比邻去，空闻二妙归。
幽栖诚简略，衰白已光辉。
野外贫家远，村中好客稀。
论文或不愧，肯重款柴扉。

「王十七侍御抡许携酒至草堂奉寄…请邀高三十五使君同到」
老夫卧稳朝慵起，白屋寒多暖始开。
江鹳巧当幽径浴，邻鸡还过短墙来。
绣衣屡许携家酝，皂盖能忘折野梅。
戏假霜威促山简，须成一醉习池回。

「王竟携酒，高亦同过，共用寒字」
卧病荒郊远，通行小径难。
故人能领客，携酒重相看。
自愧无鲑菜，空烦卸马鞍。
移樽劝山简，头白恐风寒。

「陪李七司马皂江上观造竹桥即日成往来之…简李公二首」
伐竹为桥结构同，褰裳不涉往来通。
天寒白鹤归华表，日落青龙见水中。
顾我老非题柱客，知君才是济川功。
合欢却笑千年事，驱石何时到海东。
把烛成桥夜，回舟坐客时。
天高云去尽，江迥月来迟。
衰谢多扶病，招邀屡有期。
异方乘此兴，乐罢不无悲。

「李司马桥了承高使君自成都回」
向来江上手纷纷，三日成功事出群。
已传童子骑青竹，总拟桥东待使君。

「少年行二首」
莫笑田家老瓦盆，自从盛酒长儿孙。
倾银注瓦惊人眼，共醉终同卧竹根。
巢燕养雏浑去尽，江花结子已无多。
黄衫年少来宜数，不见堂前东逝波。

「野人送朱樱」
西蜀樱桃也自红，野人相赠满筠笼。
数回细写愁仍破，万颗匀圆讶许同。
忆昨赐沾门下省，退朝擎出大明宫。
金盘玉箸无消息，此日尝新任转蓬。

「即事」
百宝装腰带，真珠络臂鞲。
笑时花近眼，舞罢锦缠头。

「赠花卿」
锦城丝管日纷纷，半入江风半入云。
此曲只应天上有，人间能得几回闻。

「少年行」
马上谁家薄媚郎，临阶下马坐人床。
不通姓字粗豪甚，指点银瓶索酒尝。

「观李固请司马弟山水图三首」
简易高人意，匡床竹火炉。
寒天留远客，碧海挂新图。
虽对连山好，贪看绝岛孤。
群仙不愁思，冉冉下蓬壶。
方丈浑连水，天台总映云。
人间长见画，老去恨空闻。
范蠡舟偏小，王乔鹤不群。
此生随万物，何路出尘氛。
高浪垂翻屋，崩崖欲压床。
野桥分子细，沙岸绕微茫。
红浸珊瑚短，青悬薜荔长。
浮查并坐得，仙老暂相将。

「题桃树」
小径升堂旧不斜，五株桃树亦从遮。
高秋总喂贫人实，来岁还舒满眼花。
帘户每宜通乳燕，儿童莫信打慈鸦。
寡妻群盗非今日，天下车书正一家。

「萧八明府堤处觅桃栽」
奉乞桃栽一百根，春前为送浣花村。
河阳县里虽无数，濯锦江边未满园。

「从韦二明府续处觅绵竹」
华轩蔼蔼他年到，绵竹亭亭出县高。
江上舍前无此物，幸分苍翠拂波涛。

「凭何十一少府邕觅桤木栽」
草堂堑西无树林，非子谁复见幽心。
饱闻桤木三年大，与致溪边十亩阴。

「凭韦少府班觅松树子」
落落出群非榉柳，青青不朽岂杨梅。
欲存老盖千年意，为觅霜根数寸栽。

「又于韦处乞大邑瓷碗」
大邑烧瓷轻且坚，扣如哀玉锦城传。
君家白碗胜霜雪，急送茅斋也可怜。

「诣徐卿觅果栽」
草堂少花今欲栽，不问绿李与黄梅。
石笋街中却归去，果园坊里为求来。

「赠别何邕」
生死论交地，何由见一人。
悲君随燕雀，薄宦走风尘。
绵谷元通汉，沱江不向秦。
五陵花满眼，传语故乡春。

「赠别郑炼赴襄阳」
戎马交驰际，柴门老病身。
把君诗过日，念此别惊神。
地阔峨眉晚，天高岘首春。
为于耆旧内，试觅姓庞人。

「重赠郑炼」
郑子将行罢使臣，囊无一物献尊亲。
江山路远羁离日，裘马谁为感激人。

「奉和严中丞西城晚眺十韵」
汲黯匡君切，廉颇出将频。
直词才不世，雄略动如神。
政简移风速，诗清立意新。
层城临暇景，绝域望馀春。
旗尾蛟龙会，楼头燕雀驯。
地平江动蜀，天阔树浮秦。
帝念深分阃，军须远算缗。
花罗封蛱蝶，瑞锦送麒麟。
辞第输高义，观图忆古人。
征南多兴绪，事业闇相亲。

「严中丞枉驾见过」
元戎小队出郊坰，问柳寻花到野亭。
川合东西瞻使节，地分南北任流萍。
扁舟不独如张翰，白帽还应似管宁。
寂寞江天云雾里，何人道有少微星。

「广州段功曹到得杨五长史谭书功曹却归聊寄此诗」
卫青开幕府，杨仆将楼船。
汉节梅花外，春城海水边。
铜梁书远及，珠浦使将旋。
贫病他乡老，烦君万里传。

「得广州张判官叔卿书，使还，以诗代意」
乡关胡骑远，宇宙蜀城偏。
忽得炎州信，遥从月峡传。
云深骠骑幕，夜隔孝廉船。
却寄双愁眼，相思泪点悬。

「送段功曹归广州」
南海春天外，功曹几月程。
峡云笼树小，湖日落船明。
交趾丹砂重，韶州白葛轻。
幸君因旅客，时寄锦官城。

「绝句漫兴九首」
眼见客愁愁不醒，无赖春色到江亭。
即遣花开深造次，便觉莺语太丁宁。
手种桃李非无主，野老墙低还似家。
恰似春风相欺得，夜来吹折数枝花。
熟知茅斋绝低小，江上燕子故来频。
衔泥点污琴书内，更接飞虫打著人。
二月已破三月来，渐老逢春能几回。
莫思身外无穷事，且尽生前有限杯。
肠断春江欲尽头，杖藜徐步立芳洲。
颠狂柳絮随风去，轻薄桃花逐水流。
懒慢无堪不出村，呼儿日在掩柴门。
苍苔浊酒林中静，碧水春风野外昏。
糁径杨花铺白毡，点溪荷叶叠青钱。
笋根稚子无人见，沙上凫雏傍母眠。
舍西柔桑叶可拈，江畔细麦复纤纤。
人生几何春已夏，不放香醪如蜜甜。
隔户杨柳弱袅袅，恰似十五女儿腰。
谁谓朝来不作意，狂风挽断最长条。

「江畔独步寻花七绝句」
江上被花恼不彻，无处告诉只颠狂。
走觅南邻爱酒伴，经旬出饮独空床。
稠花乱蕊畏江滨，行步欹危实怕春。
诗酒尚堪驱使在，未须料理白头人。
江深竹静两三家，多事红花映白花。
报答春光知有处，应须美酒送生涯。
东望少城花满烟，百花高楼更可怜。
谁能载酒开金盏，唤取佳人舞绣筵。
黄师塔前江水东，春光懒困倚微风。
桃花一簇开无主，可爱深红爱浅红。
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
不是爱花即肯死，只恐花尽老相催。
繁枝容易纷纷落，嫩叶商量细细开。

「三绝句」
楸树馨香倚钓矶，斩新花蕊未应飞。
不如醉里风吹尽，可忍醒时雨打稀。
门外鸬鹚去不来，沙头忽见眼相猜。
自今已后知人意，一日须来一百回。
无数春笋满林生，柴门密掩断人行。
会须上番看成竹，客至从嗔不出迎。

「戏为六绝句」
庾信文章老更成，凌云健笔意纵横。
今人嗤点流传赋，不觉前贤畏后生。
杨王卢骆当时体，轻薄为文哂未休。
尔曹身与名俱灭，不废江河万古流。
纵使卢王操翰墨，劣于汉魏近风骚。
龙文虎脊皆君驭，历块过都见尔曹。
才力应难夸数公，凡今谁是出群雄。
或看翡翠兰苕上，未掣鲸鱼碧海中。
不薄今人爱古人，清词丽句必为邻。
窃攀屈宋宜方驾，恐与齐梁作后尘。
未及前贤更勿疑，递相祖述复先谁。
别裁伪体亲风雅，转益多师是汝师。

「江头四咏。丁香」
丁香体柔弱，乱结枝犹垫。
细叶带浮毛，疏花披素艳。
深栽小斋后，庶近幽人占。
晚堕兰麝中，休怀粉身念。

「江头四咏。栀子」
栀子比众木，人间诚未多。
于身色有用，与道气伤和。
红取风霜实，青看雨露柯。
无情移得汝，贵在映江波。

「江头四咏。鸂鶒」
故使笼宽织，须知动损毛。
看云莫怅望，失水任呼号。
六翮曾经剪，孤飞卒未高。
且无鹰隼虑，留滞莫辞劳。

「江头四咏。花鸭」
花鸭无泥滓，阶前每缓行。
羽毛知独立，黑白太分明。
不觉群心妒，休牵众眼惊。
稻粱沾汝在，作意莫先鸣。

「畏人」
早花随处发，春鸟异方啼。
万里清江上，三年落日低。
畏人成小筑，褊性合幽栖。
门径从榛草，无心走马蹄。

「远游」
贱子何人记，迷芳著处家。
竹风连野色，江沫拥春沙。
种药扶衰病，吟诗解叹嗟。
似闻胡骑走，失喜问京华。

「野望」
西山白雪三奇戍，南浦清江万里桥。
海内风尘诸弟隔，天涯涕泪一身遥。
唯将迟暮供多病，未有涓埃答圣朝。
跨马出郊时极目，不堪人事日萧条。

「官池春雁二首」
自古稻粱多不足，至今鸂鶒乱为群。
且休怅望看春水，更恐归飞隔暮云。
青春欲尽急还乡，紫塞宁论尚有霜。
翅在云天终不远，力微矰缴绝须防。

「水槛遣心二首」
去郭轩楹敞，无村眺望赊。
澄江平少岸，幽树晚多花。
细雨鱼儿出，微风燕子斜。
城中十万户，此地两三家。
蜀天常夜雨，江槛已朝晴。
叶润林塘密，衣干枕席清。
不堪祗老病，何得尚浮名。
浅把涓涓酒，深凭送此生。

「屏迹三首」
用拙存吾道，幽居近物情。
桑麻深雨露，燕雀半生成。
村鼓时时急，渔舟个个轻。
杖藜从白首，心迹喜双清。
晚起家何事，无营地转幽。
竹光团野色，舍影漾江流。
失学从儿懒，长贫任妇愁。
百年浑得醉，一月不梳头。
衰颜甘屏迹，幽事供高卧。
鸟下竹根行，龟开萍叶过。
年荒酒价乏，日并园蔬课。
犹酌甘泉歌，歌长击樽破。

「奉酬严公寄题野亭之作」
拾遗曾奏数行书，懒性从来水竹居。
奉引滥骑沙苑马，幽栖真钓锦江鱼。
谢安不倦登临费，阮籍焉知礼法疏。
枉沐旌麾出城府，草茅无径欲教锄。

「中丞严公雨中垂寄见忆一绝，奉答二绝」
雨映行宫辱赠诗，元戎肯赴野人期。
江边老病虽无力，强拟晴天理钓丝。
何日雨晴云出溪，白沙青石先无泥。
只须伐竹开荒径，倚杖穿花听马嘶。

「谢严中丞送青城山道士乳酒一瓶」
山瓶乳酒下青云，气味浓香幸见分。
鸣鞭走送怜渔父，洗盏开尝对马军。

「严公仲夏枉驾草堂，兼携酒馔」
竹里行厨洗玉盘，花边立马簇金鞍。
非关使者征求急，自识将军礼数宽。
百年地辟柴门迥，五月江深草阁寒。
看弄渔舟移白日，老农何有罄交欢。

「严公厅宴，同咏蜀道画图」
日临公馆静，画满地图雄。
剑阁星桥北，松州雪岭东。
华夷山不断，吴蜀水相通。
兴与烟霞会，清樽幸不空。

「奉送严公入朝十韵」
鼎湖瞻望远，象阙宪章新。
四海犹多难，中原忆旧臣。
与时安反侧，自昔有经纶。
感激张天步，从容静塞尘。
南图回羽翮，北极捧星辰。
漏鼓还思昼，宫莺罢啭春。
空留玉帐术，愁杀锦城人。
阁道通丹地，江潭隐白蘋。
此生那老蜀，不死会归秦。
公若登台辅，临危莫爱身。

「送严侍郎到绵州，同登杜使君江楼」
野兴每难尽，江楼延赏心。
归朝送使节，落景惜登临。
稍稍烟集渚，微微风动襟。
重船依浅濑，轻鸟度层阴。
槛峻背幽谷，窗虚交茂林。
灯光散远近，月彩静高深。
城拥朝来客，天横醉后参。
穷途衰谢意，苦调短长吟。
此会共能几，诸孙贤至今。
不劳朱户闭，自待白河沉。

「奉济驿重送严公四韵」
远送从此别，青山空复情。
几时杯重把，昨夜月同行。
列郡讴歌惜，三朝出入荣。
江村独归处，寂寞养残生。

「送梓州李使君之任」
籍甚黄丞相，能名自颍川。
近看除刺史，还喜得吾贤。
五马何时到，双鱼会早传。
老思筇竹杖，冬要锦衾眠。
不作临岐恨，惟听举最先。
火云挥汗日，山驿醒心泉。
遇害陈公殒，于今蜀道怜。
君行射洪县，为我一潸然。

「巴西驿亭观江涨，呈窦使君」
宿雨南江涨，波涛乱远峰。
孤亭凌喷薄，万井逼舂容。
霄汉愁高鸟，泥沙困老龙。
天边同客舍，携我豁心胸。

「九日登梓州城」
伊昔黄花酒，如今白发翁。
追欢筋力异，望远岁时同。
弟妹悲歌里，朝廷醉眼中。
兵戈与关塞，此日意无穷。

「九日奉寄严大夫」
九日应愁思，经时冒险艰。
不眠持汉节，何路出巴山。
小驿香醪嫩，重岩细菊斑。
遥知簇鞍马，回首白云间。

「黄草」
黄草峡西船不归，赤甲山下行人稀。
秦中驿使无消息，蜀道兵戈有是非。
万里秋风吹锦水，谁家别泪湿罗衣。
莫愁剑阁终堪据，闻道松州已被围。

「怀旧」
地下苏司业，情亲独有君。
那因丧乱后，便有死生分。
老罢知明镜，悲来望白云。
自从失词伯，不复更论文。

「所思」
郑老身仍窜，台州信所传。
为农山涧曲，卧病海云边。
世已疏儒素，人犹乞酒钱。
徒劳望牛斗，无计劚龙泉。

「不见」
不见李生久，佯狂真可哀。
世人皆欲杀，吾意独怜才。
敏捷诗千首，飘零酒一杯。
匡山读书处，头白好归来。

「题玄武禅师屋壁」
何年顾虎头，满壁画瀛州。
赤日石林气，青天江海流。
锡飞常近鹤，杯度不惊鸥。
似得庐山路，真随惠远游。

「客夜」
客睡何曾著，秋天不肯明。
卷帘残月影，高枕远江声。
计拙无衣食，途穷仗友生。
老妻书数纸，应悉未归情。

「客亭」
秋窗犹曙色，落木更天风。
日出寒山外，江流宿雾中。
圣朝无弃物，老病已成翁。
多少残生事，飘零似转蓬。

「秋尽」
秋尽东行且未回，茅斋寄在少城隈。
篱边老却陶潜菊，江上徒逢袁绍杯。
雪岭独看西日落，剑门犹阻北人来。
不辞万里长为客，怀抱何时得好开。

「陪王侍御宴通泉东山野亭」
江水东流去，清樽日复斜。
异方同宴赏，何处是京华。
亭景临山水，村烟对浦沙。
狂歌过于胜，得醉即为家。

「野望」
金华山北涪水西，仲冬风日始凄凄。
山连越巂蟠三蜀，水散巴渝下五溪。
独鹤不知何事舞，饥乌似欲向人啼。
射洪春酒寒仍绿，目极伤神谁为携。

「闻官军收河南河北」
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。

「涪江泛舟送韦班归京」
追饯同舟日，伤春一水间。
飘零为客久，衰老羡君还。
花远重重树，云轻处处山。
天涯故人少，更益鬓毛斑。

「春日梓州登楼二首」
行路难如此，登楼望欲迷。
身无却少壮，迹有但羁栖。
江水流城郭，春风入鼓鼙。
双双新燕子，依旧已衔泥。
天畔登楼眼，随春入故园。
战场今始定，移柳更能存。
厌蜀交游冷，思吴胜事繁。
应须理舟楫，长啸下荆门。

「郪城西原送李判官兄、武判官弟赴成都府」
凭高送所亲，久坐惜芳辰。
远水非无浪，他山自有春。
野花随处发，官柳著行新。
天际伤愁别，离筵何太频。

「泛江送魏十八仓曹还京，因寄岑中允参、范郎中季明」
迟日深春水，轻舟送别筵。
帝乡愁绪外，春色泪痕边。
见酒须相忆，将诗莫浪传。
若逢岑与范，为报各衰年。

「送路六侍御入朝」
童稚情亲四十年，中间消息两茫然。
更为后会知何地，忽漫相逢是别筵。
不分桃花红胜锦，生憎柳絮白于绵。
剑南春色还无赖，触忤愁人到酒边。

「泛江送客」
二月频送客，东津江欲平。
烟花山际重，舟楫浪前轻。
泪逐劝杯下，愁连吹笛生。
离筵不隔日，那得易为情。

「上牛头寺」
青山意不尽，衮衮上牛头。
无复能拘碍，真成浪出游。
花浓春寺静，竹细野池幽。
何处莺啼切，移时独未休。

「望牛头寺」
牛头见鹤林，梯迳绕幽深。
春色浮山外，天河宿殿阴。
传灯无白日，布地有黄金。
休作狂歌老，回看不住心。

「上兜率寺」
兜率知名寺，真如会法堂。
江山有巴蜀，栋宇自齐梁。
庾信哀虽久，何颙好不忘。
白牛车远近，且欲上慈航。

「望兜率寺」
树密当山径，江深隔寺门。
霏霏云气重，闪闪浪花翻。
不复知天大，空馀见佛尊。
时应清盥罢，随喜给孤园。

「甘园」
春日清江岸，千甘二顷园。
青云羞叶密，白雪避花繁。
结子随边使，开筒近至尊。
后于桃李熟，终得献金门。

「数陪李梓州泛江，有女乐在诸舫，戏为艳曲二首赠李」
上客回空骑，佳人满近船。
江清歌扇底，野旷舞衣前。
玉袖凌风并，金壶隐浪偏。
竞将明媚色，偷眼艳阳天。
白日移歌袖，清霄近笛床。
翠眉萦度曲，云鬓俨分行。
立马千山暮，回舟一水香。
使君自有妇，莫学野鸳鸯。

「登牛头山亭子」
路出双林外，亭窥万井中。
江城孤照日，山谷远含风。
兵革身将老，关河信不通。
犹残数行泪，忍对百花丛。

「陪李梓州、王阆州、苏遂州、李果州四使君登惠义寺」
春日无人境，虚空不住天。
莺花随世界，楼阁寄山巅。
迟暮身何得，登临意惘然。
谁能解金印，潇洒共安禅。

「送何侍御归朝」
舟楫诸侯饯，车舆使者归。
山花相映发，水鸟自孤飞。
春日垂霜鬓，天隅把绣衣。
故人从此去，寥落寸心违。

「江亭送眉州辛别驾升之」
柳影含云幕，江波近酒壶。
异方惊会面，终宴惜征途。
沙晚低风蝶，天晴喜浴凫。
别离伤老大，意绪日荒芜。

「涪城县香积寺官阁」
寺下春江深不流，山腰官阁迥添愁。
含风翠壁孤云细，背日丹枫万木稠。
小院回廊春寂寂，浴凫飞鹭晚悠悠。
诸天合在藤萝外，昏黑应须到上头。

「戏题寄上汉中王三首」
西汉亲王子，成都老客星。
百年双白鬓，一别五秋萤。
忍断杯中物，祗看座右铭。
不能随皂盖，自醉逐浮萍。
策杖时能出，王门异昔游。
已知嗟不起，未许醉相留。
蜀酒浓无敌，江鱼美可求。
终思一酩酊，净扫雁池头。
群盗无归路，衰颜会远方。
尚怜诗警策，犹记酒颠狂。
鲁卫弥尊重，徐陈略丧亡。
空馀枚叟在，应念早升堂。

「陪章留后侍御宴南楼」
绝域长夏晚，兹楼清宴同。
朝廷烧栈北，鼓角满天东。
屡食将军第，仍骑御史骢。
本无丹灶术，那免白头翁。
寇盗狂歌外，形骸痛饮中。
野云低渡水，檐雨细随风。
出号江城黑，题诗蜡炬红。
此身醒复醉，不拟哭途穷。

「台上」
改席台能迥，留门月复光。
云行遗暑湿，山谷进风凉。
老去一杯足，谁怜屡舞长。
何须把官烛，似恼鬓毛苍。

「送王十五判官扶侍还黔中」
大家东征逐子回，风生洲渚锦帆开。
青青竹笋迎船出，日日江鱼入馔来。
离别不堪无限意，艰危深仗济时才。
黔阳信使应稀少，莫怪频频劝酒杯。

「倦夜」
竹凉侵卧内，野月满庭隅。
重露成涓滴，稀星乍有无。
暗飞萤自照，水宿鸟相呼。
万事干戈里，空悲清夜徂。

「悲秋」
凉风动万里，群盗尚纵横。
家远传书日，秋来为客情。
愁窥高鸟过，老逐众人行。
始欲投三峡，何由见两京。

「对雨」
莽莽天涯雨，江边独立时。
不愁巴道路，恐湿汉旌旗。
雪岭防秋急，绳桥战胜迟。
西戎甥舅礼，未敢背恩私。

「警急」
才名旧楚将，妙略拥兵机。
玉垒虽传檄，松州会解围。
和亲知拙计，公主漫无归。
青海今谁得，西戎实饱飞。

「王命」
汉北豺狼满，巴西道路难。
血埋诸将甲，骨断使臣鞍。
牢落新烧栈，苍茫旧筑坛。
深怀喻蜀意，恸哭望王官。

「征夫」
十室几人在，千山空自多。
路衢唯见哭，城市不闻歌。
漂梗无安地，衔枚有荷戈。
官军未通蜀，吾道竟如何。

「有感五首」
将帅蒙恩泽，兵戈有岁年。
至今劳圣主，可以报皇天。
白骨新交战，云台旧拓边。
乘槎断消息，无处觅张骞。
幽蓟馀蛇豕，乾坤尚虎狼。
诸侯春不贡，使者日相望。
慎勿吞青海，无劳问越裳。
大君先息战，归马华山阳。
洛下舟车入，天中贡赋均。
日闻红粟腐，寒待翠华春。
莫取金汤固，长令宇宙新。
不过行俭德，盗贼本王臣。
丹桂风霜急，青梧日夜凋。
由来强干地，未有不臣朝。
受钺亲贤往，卑宫制诏遥。
终依古封建，岂独听箫韶。
盗灭人还乱，兵残将自疑。
登坛名绝假，报主尔何迟。
领郡辄无色，之官皆有词。
愿闻哀痛诏，端拱问疮痍。

「送元二适江左」
乱后今相见，秋深复远行。
风尘为客日，江海送君情。
晋室丹阳尹，公孙白帝城。
经过自爱惜，取次莫论兵。

「章梓州水亭」
城晚通云雾，亭深到芰荷。
吏人桥外少，秋水席边多。
近属淮王至，高门蓟子过。
荆州爱山简，吾醉亦长歌。

「玩月呈汉中王」
夜深露气清，江月满江城。
浮客转危坐，归舟应独行。
关山同一照，乌鹊自多惊。
欲得淮王术，风吹晕已生。

「戏作寄上汉中王二首」
云里不闻双雁过，掌中贪见一珠新。
秋风袅袅吹江汉，只在他乡何处人。
谢安舟楫风还起，梁苑池台雪欲飞。
杳杳东山携汉妓，泠泠修竹待王归。

「投简梓州幕府，兼简韦十郎官」
幕下郎官安稳无，从来不奉一行书。
固知贫病人须弃，能使韦郎迹也疏。

「登高」
风急天高猿啸哀，渚清沙白鸟飞回。
无边落木萧萧下，不尽长江衮衮来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。

「九日」
去年登高郪县北，今日重在涪江滨。
苦遭白发不相放，羞见黄花无数新。
世乱郁郁久为客，路难悠悠常傍人。
酒阑却忆十年事，肠断骊山清路尘。

「遣愤」
闻道花门将，论功未尽归。
自从收帝里，谁复总戎机。
蜂虿终怀毒，雷霆可震威。
莫令鞭血地，再湿汉臣衣。

「章梓州橘亭饯成都窦少尹」
秋日野亭千橘香，玉盘锦席高云凉。
主人送客何所作，行酒赋诗殊未央。
衰老应为难离别，贤声此去有辉光。
预传籍籍新京尹，青史无劳数赵张。

「送陵州路使君赴任」
王室比多难，高官皆武臣。
幽燕通使者，岳牧用词人。
国待贤良急，君当拔擢新。
佩刀成气象，行盖出风尘。
战伐乾坤破，疮痍府库贫。
众僚宜洁白，万役但平均。
霄汉瞻佳士，泥途任此身。
秋天正摇落，回首大江滨。

「薄暮」
江水长流地，山云薄暮时。
寒花隐乱草，宿鸟择深枝。
旧国见何日，高秋心苦悲。
人生不再好，鬓发白成丝。

「西山三首」
彝界荒山顶，蕃州积雪边。
筑城依白帝，转粟上青天。
蜀将分旗鼓，羌兵助井泉。
西戎背和好，杀气日相缠。
辛苦三城戍，长防万里秋。
烟尘侵火井，雨雪闭松州。
风动将军幕，天寒使者裘。
漫山贼营垒，回首得无忧。
子弟犹深入，关城未解围。
蚕崖铁马瘦，灌口米船稀。
辩士安边策，元戎决胜威。
今朝乌鹊喜，欲报凯歌归。

「薄游」
淅淅风生砌，团团日隐墙。
遥空秋雁灭，半岭暮云长。
病叶多先坠，寒花只暂香。
巴城添泪眼，今夜复清光。

「赠韦赞善别」
扶病送君发，自怜犹不归。
只应尽客泪，复作掩荆扉。
江汉故人少，音书从此稀。
往还二十载，岁晚寸心违。

「送李卿晔」
王子思归日，长安已乱兵。
沾衣问行在，走马向承明。
暮景巴蜀僻，春风江汉清。
晋山虽自弃，魏阙尚含情。

「绝句」
江边踏青罢，回首见旌旗。
风起春城暮，高楼鼓角悲。

「城上」
草满巴西绿，空城白日长。
风吹花片片，春动水茫茫。
八骏随天子，群臣从武皇。
遥闻出巡守，早晚遍遐荒。

「舍弟占归草堂检校聊示此诗」
久客应吾道，相随独尔来。
孰知江路近，频为草堂回。
鹅鸭宜长数，柴荆莫浪开。
东林竹影薄，腊月更须栽。

「伤春五首」
天下兵虽满，春光日自浓。
西京疲百战，北阙任群凶。
关塞三千里，烟花一万重。
蒙尘清路急，御宿且谁供。
殷复前王道，周迁旧国容。
蓬莱足云气，应合总从龙。
莺入新年语，花开满故枝。
天青风卷幔，草碧水通池。
牢落官军速，萧条万事危。
鬓毛元自白，泪点向来垂。
不是无兄弟，其如有别离。
巴山春色静，北望转逶迤。
日月还相斗，星辰屡合围。
不成诛执法，焉得变危机。
大角缠兵气，钩陈出帝畿。
烟尘昏御道，耆旧把天衣。
行在诸军阙，来朝大将稀。
贤多隐屠钓，王肯载同归。
再有朝廷乱，难知消息真。
近传王在洛，复道使归秦。
夺马悲公主，登车泣贵嫔。
萧关迷北上，沧海欲东巡。
敢料安危体，犹多老大臣。
岂无嵇绍血，沾洒属车尘。
闻说初东幸，孤儿却走多。
难分太仓粟，竞弃鲁阳戈。
胡虏登前殿，王公出御河。
得无中夜舞，谁忆大风歌。
春色生烽燧，幽人泣薜萝。
君臣重修德，犹足见时和。

「王阆州筵奉酬十一舅惜别之作」
万壑树声满，千崖秋气高。
浮舟出郡郭，别酒寄江涛。
良会不复久，此生何太劳。
穷愁但有骨，群盗尚如毛。
吾舅惜分手，使君寒赠袍。
沙头暮黄鹄，失侣自哀号。

「放船」
送客苍溪县，山寒雨不开。
直愁骑马滑，故作泛舟回。
青惜峰峦过，黄知橘柚来。
江流大自在，坐稳兴悠哉。

「奉待严大夫」
殊方又喜故人来，重镇还须济世才。
常怪偏裨终日待，不知旌节隔年回。
欲辞巴徼啼莺合，远下荆门去鹢催。
身老时危思会面，一生襟抱向谁开。

「奉寄高常侍」
汶上相逢年颇多，飞腾无那故人何。
总戎楚蜀应全未，方驾曹刘不啻过。
今日朝廷须汲黯，中原将帅忆廉颇。
天涯春色催迟暮，别泪遥添锦水波。

「奉寄章十侍御」
淮海维扬一俊人，金章紫绶照青春。
指麾能事回天地，训练强兵动鬼神。
湘西不得归关羽，河内犹宜借寇恂。
朝觐从容问幽仄，勿云江汉有垂纶。

「将赴荆南，寄别李剑州」
使君高义驱今古，寥落三年坐剑州。
但见文翁能化俗，焉知李广未封侯。
路经滟滪双蓬鬓，天入沧浪一钓舟。
戎马相逢更何日，春风回首仲宣楼。

「奉寄别马巴州」
勋业终归马伏波，功曹非复汉萧何。
扁舟系缆沙边久，南国浮云水上多。
独把鱼竿终远去，难随鸟翼一相过。
知君未爱春湖色，兴在骊驹白玉珂。

「泛江」
方舟不用楫，极目总无波。
长日容杯酒，深江净绮罗。
乱离还奏乐，飘泊且听歌。
故国流清渭，如今花正多。

「陪王使君晦日泛江就黄家亭子二首」
山豁何时断，江平不肯流。
稍知花改岸，始验鸟随舟。
结束多红粉，欢娱恨白头。
非君爱人客，晦日更添愁。
有径金沙软，无人碧草芳。
野畦连蛱蝶，江槛俯鸳鸯。
日晚烟花乱，风生锦绣香。
不须吹急管，衰老易悲伤。

「南征」
春岸桃花水，云帆枫树林。
偷生长避地，适远更沾襟。
老病南征日，君恩北望心。
百年歌自苦，未见有知音。

「久客」
羁旅知交态，淹留见俗情。
衰颜聊自哂，小吏最相轻。
去国哀王粲，伤时哭贾生。
狐狸何足道，豺虎正纵横。

「春远」
肃肃花絮晚，菲菲红素轻。
日长唯鸟雀，春远独柴荆。
数有关中乱，何曾剑外清。
故乡归不得，地入亚夫营。

「暮寒」
雾隐平郊树，风含广岸波。
沉沉春色静，惨惨暮寒多。
戍鼓犹长击，林莺遂不歌。
忽思高宴会，朱袖拂云和。

「双燕」
旅食惊双燕，衔泥入此堂。
应同避燥湿，且复过炎凉。
养子风尘际，来时道路长。
今秋天地在，吾亦离殊方。

「百舌」
百舌来何处，重重只报春。
知音兼众语，整翮岂多身。
花密藏难见，枝高听转新。
过时如发口，君侧有谗人。

「地隅」
江汉山重阻，风云地一隅。
年年非故物，处处是穷途。
丧乱秦公子，悲凉楚大夫。
平生心已折，行路日荒芜。

「游子」
巴蜀愁谁语，吴门兴杳然。
九江春草外，三峡暮帆前。
厌就成都卜，休为吏部眠。
蓬莱如可到，衰白问群仙。

「归梦」
道路时通塞，江山日寂寥。
偷生唯一老，伐叛已三朝。
雨急青枫暮，云深黑水遥。
梦归归未得，不用楚辞招。

「江亭王阆州筵饯萧遂州」
离亭非旧国，春色是他乡。
老畏歌声断，愁随舞曲长。
二天开宠饯，五马烂生光。
川路风烟接，俱宜下凤凰。

「绝句二首」
迟日江山丽，春风花草香。
泥融飞燕子，沙暖睡鸳鸯。
江碧鸟逾白，山青花欲燃。
今春看又过，何日是归年。

「滕王亭子」
君王台榭枕巴山，万丈丹梯尚可攀。
春日莺啼修竹里，仙家犬吠白云间。
清江锦石伤心丽，嫩蕊浓花满目班。
人到于今歌出牧，来游此地不知还。

「玉台观」
中天积翠玉台遥，上帝高居绛节朝。
遂有冯夷来击鼓，始知嬴女善吹箫。
江光隐见鼋鼍窟，石势参差乌鹊桥。
更肯红颜生羽翼，便应黄发老渔樵。

「滕王亭子」
寂寞春山路，君王不复行。
古墙犹竹色，虚阁自松声。
鸟雀荒村暮，云霞过客情。
尚思歌吹入，千骑把霓旌。

「玉台观」
浩劫因王造，平台访古游。
彩云萧史驻，文字鲁恭留。
宫阙通群帝，乾坤到十洲。
人传有笙鹤，时过此山头。

「渡江」
春江不可渡，二月已风涛。
舟楫欹斜疾，鱼龙偃卧高。
渚花兼素锦，汀草乱青袍。
戏问垂纶客，悠悠见汝曹。

「喜雨」
南国旱无雨，今朝江出云。
入空才漠漠，洒迥已纷纷。
巢燕高飞尽，林花润色分。
晚来声不绝，应得夜深闻。

「送韦郎司直归成都」
窜身来蜀地，同病得韦郎。
天下干戈满，江边岁月长。
别筵花欲暮，春日鬓俱苍。
为问南溪竹，抽梢合过墙。

「将赴成都草堂途中有作，先寄严郑公五首」
得归茅屋赴成都，直为文翁再剖符。
但使闾阎还揖让，敢论松竹久荒芜。
鱼知丙穴由来美，酒忆郫筒不用酤。
五马旧曾谙小径，几回书札待潜夫。
处处青江带白蘋，故园犹得见残春。
雪山斥候无兵马，锦里逢迎有主人。
休怪儿童延俗客，不教鹅鸭恼比邻。
习池未觉风流尽，况复荆州赏更新。
竹寒沙碧浣花溪，菱刺藤梢咫尺迷。
过客径须愁出入，居人不自解东西。
书签药裹封蛛网，野店山桥送马蹄。
岂藉荒庭春草色，先判一饮醉如泥。
常苦沙崩损药栏，也从江槛落风湍。
新松恨不高千尺，恶竹应须斩万竿。
生理只凭黄阁老，衰颜欲付紫金丹。
三年奔走空皮骨，信有人间行路难。
锦官城西生事微，乌皮几在还思归。
昔去为忧乱兵入，今来已恐邻人非。
侧身天地更怀古，回首风尘甘息机。
共说总戎云鸟阵，不妨游子芰荷衣。

「别房太尉墓」
他乡复行役，驻马别孤坟。
近泪无干土，低空有断云。
对棋陪谢傅，把剑觅徐君。
唯见林花落，莺啼送客闻。

「自阆州领妻子却赴蜀山行三首」
汩汩避群盗，悠悠经十年。
不成向南国，复作游西川。
物役水虚照，魂伤山寂然。
我生无倚著，尽室畏途边。
长林偃风色，回复意犹迷。
衫裛翠微润，马衔青草嘶。
栈悬斜避石，桥断却寻溪。
何日干戈尽，飘飘愧老妻。
行色递隐见，人烟时有无。
仆夫穿竹语，稚子入云呼。
转石惊魑魅，抨弓落狖鼯。
真供一笑乐，似欲慰穷途。

「山馆」
南国昼多雾，北风天正寒。
路危行木杪，身远宿云端。
山鬼吹灯灭，厨人语夜阑。
鸡鸣问前馆，世乱敢求安。

「行次盐亭县聊题四韵奉简严遂州蓬州两使君咨议诸昆季」
马首见盐亭，高山拥县青。
云溪花淡淡，春郭水泠泠。
全蜀多名士，严家聚德星。
长歌意无极，好为老夫听。

「倚杖」
看花虽郭内，倚杖即溪边。
山县早休市，江桥春聚船。
狎鸥轻白浪，归雁喜青天。
物色兼生意，凄凉忆去年。

「陪王汉州留杜绵州泛房公西湖」
旧相恩追后，春池赏不稀。
阙庭分未到，舟楫有光辉。
豉化莼丝熟，刀鸣鲙缕飞。
使君双皂盖，滩浅正相依。

「舟前小鹅儿」
鹅儿黄似酒，对酒爱新鹅。
引颈嗔船逼，无行乱眼多。
翅开遭宿雨，力小困沧波。
客散层城暮，狐狸奈若何。

「得房公池鹅」
房相西亭鹅一群，眠沙泛浦白于云。
凤凰池上应回首，为报笼随王右军。

「答杨梓州」
闷到房公池水头，坐逢杨子镇东州。
却向青溪不相见，回船应载阿戎游。

「登楼」
花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为梁甫吟。

「春归」
苔径临江竹，茅檐覆地花。
别来频甲子，倏忽又春华。
倚杖看孤石，倾壶就浅沙。
远鸥浮水静，轻燕受风斜。
世路虽多梗，吾生亦有涯。
此身醒复醉，乘兴即为家。

「归雁」
东来万里客，乱定几年归。
肠断江城雁，高高正北飞。

「赠王二十四侍御契四十韵」
往往虽相见，飘飘愧此身。
不关轻绂冕，俱是避风尘。
一别星桥夜，三移斗柄春。
败亡非赤壁，奔走为黄巾。
子去何潇洒，余藏异隐沦。
书成无过雁，衣故有悬鹑。
恐惧行装数，伶俜卧疾频。
晓莺工迸泪，秋月解伤神。
会面嗟黧黑，含凄话苦辛。
接舆还入楚，王粲不归秦。
锦里残丹灶，花溪得钓纶。
消中只自惜，晚起索谁亲。
伏柱闻周史，乘槎有汉臣。
鸳鸿不易狎，龙虎未宜驯。
客则挂冠至，交非倾盖新。
由来意气合，直取性情真。
浪迹同生死，无心耻贱贫。
偶然存蔗芋，幸各对松筠。
粗饭依他日，穷愁怪此辰。
女长裁褐稳，男大卷书匀。
漰口江如练，蚕崖雪似银。
名园当翠巘，野棹没青蘋。
屡喜王侯宅，时邀江海人。
追随不觉晚，款曲动弥旬。
但使芝兰秀，何烦栋宇邻。
山阳无俗物，郑驿正留宾。
出入并鞍马，光辉参席珍。
重游先主庙，更历少城闉。
石镜通幽魄，琴台隐绛唇。
送终惟粪土，结爱独荆榛。
置酒高林下，观棋积水滨。
区区甘累趼，稍稍息劳筋。
网聚粘圆鲫，丝繁煮细莼。
长歌敲柳瘿，小睡凭藤轮。
农月须知课，田家敢忘勤。
浮生难去食，良会惜清晨。
列国兵戈暗，今王德教淳。
要闻除猰貐，休作画麒麟。
洗眼看轻薄，虚怀任屈伸。
莫令胶漆地，万古重雷陈。

「寄董卿嘉荣十韵」
闻道君牙帐，防秋近赤霄。
下临千雪岭，却背五绳桥。
海内久戎服，京师今晏朝。
犬羊曾烂熳，宫阙尚萧条。
猛将宜尝胆，龙泉必在腰。
黄图遭污辱，月窟可焚烧。
会取干戈利，无令斥候骄。
居然双捕虏，自是一嫖姚。
落日思轻骑，高天忆射雕。
云台画形像，皆为扫氛妖。

「寄司马山人十二韵」
关内昔分袂，天边今转蓬。
驱驰不可说，谈笑偶然同。
道术曾留意，先生早击蒙。
家家迎蓟子，处处识壶公。
长啸峨嵋北，潜行玉垒东。
有时骑猛虎，虚室使仙童。
发少何劳白，颜衰肯更红。
望云悲轗轲，毕景羡冲融。
丧乱形仍役，凄凉信不通。
悬旌要路口，倚剑短亭中。
永作殊方客，残生一老翁。
相哀骨可换，亦遣驭清风。

「黄河二首」
黄河北岸海西军，椎鼓鸣钟天下闻。
铁马长鸣不知数，胡人高鼻动成群。
黄河西岸是吾蜀，欲须供给家无粟。
愿驱众庶戴君王，混一车书弃金玉。

「寄李十四员外布十二韵」
名参汉望苑，职述景题舆。
巫峡将之郡，荆门好附书。
远行无自苦，内热比何如。
正是炎天阔，那堪野馆疏。
黄牛平驾浪，画鹢上凌虚。
试待盘涡歇，方期解缆初。
闷能过小径，自为摘嘉蔬。
渚柳元幽僻，村花不扫除。
宿阴繁素柰，过雨乱红蕖。
寂寂夏先晚，泠泠风有馀。
江清心可莹，竹冷发堪梳。
直作移巾几，秋帆发弊庐。

「归来」
客里有所过，归来知路难。
开门野鼠走，散帙壁鱼干。
洗杓开新酝，低头拭小盘。
凭谁给麹蘖，细酌老江干。

「王录事许修草堂赀不到，聊小诘」
为嗔王录事，不寄草堂赀。
昨属愁春雨，能忘欲漏时。

「寄邛州崔录事」
邛州崔录事，闻在果园坊。
久待无消息，终朝有底忙。
应愁江树远，怯见野亭荒。
浩荡风尘外，谁知酒熟香。

「过故斛斯校书庄二首」
此老已云殁，邻人嗟亦休。
竟无宣室召，徒有茂陵求。
妻子寄他食，园林非昔游。
空馀繐帷在，淅淅野风秋。
燕入非旁舍，鸥归只故池。
断桥无复板，卧柳自生枝。
遂有山阳作，多惭鲍叔知。
素交零落尽，白首泪双垂。

「立秋雨院中有作」
山云行绝塞，大火复西流。
飞雨动华屋，萧萧梁栋秋。
穷途愧知己，暮齿借前筹。
已费清晨谒，那成长者谋。
解衣开北户，高枕对南楼。
树湿风凉进，江喧水气浮。
礼宽心有适，节爽病微瘳。
主将归调鼎，吾还访旧丘。

「奉和严大夫军城早秋」
秋风褭褭动高旌，玉帐分弓射虏营。
已收滴博云间戍，更夺蓬婆雪外城。

「院中晚晴怀西郭茅舍」
幕府秋风日夜清，澹云疏雨过高城。
叶心朱实看时落，阶面青苔先自生。
复有楼台衔暮景，不劳钟鼓报新晴。
浣花溪里花饶笑，肯信吾兼吏隐名。

「到村」
碧涧虽多雨，秋沙先少泥。
蛟龙引子过，荷芰逐花低。
老去参戎幕，归来散马蹄。
稻粱须就列，榛草即相迷。
蓄积思江汉，疏顽惑町畦。
稍酬知己分，还入故林栖。

「宿府」
清秋幕府井梧寒，独宿江城蜡炬残。
永夜角声悲自语，中天月色好谁看。
风尘荏苒音书绝，关塞萧条行路难。
已忍伶俜十年事，强移栖息一枝安。

「遣闷奉呈严公二十韵」
白水鱼竿客，清秋鹤发翁。
胡为来幕下，只合在舟中。
黄卷真如律，青袍也自公。
老妻忧坐痹，幼女问头风。
平地专欹倒，分曹失异同。
礼甘衰力就，义忝上官通。
畴昔论诗早，光辉仗钺雄。
宽容存性拙，剪拂念途穷。
露裛思藤架，烟霏想桂丛。
信然龟触网，直作鸟窥笼。
西岭纡村北，南江绕舍东。
竹皮寒旧翠，椒实雨新红。
浪簸船应坼，杯干瓮即空。
藩篱生野径，斤斧任樵童。
束缚酬知己，蹉跎效小忠。
周防期稍稍，太简遂匆匆。
晓入朱扉启，昏归画角终。
不成寻别业，未敢息微躬。
乌鹊愁银汉，驽骀怕锦幪。
会希全物色，时放倚梧桐。

「送舍弟频赴齐州三首」
岷岭南蛮北，徐关东海西。
此行何日到，送汝万行啼。
绝域惟高枕，清风独杖藜。
危时暂相见，衰白意都迷。
风尘暗不开，汝去几时来。
兄弟分离苦，形容老病催。
江通一柱观，日落望乡台。
客意长东北，齐州安在哉。
诸姑今海畔，两弟亦山东。
去傍干戈觅，来看道路通。
短衣防战地，匹马逐秋风。
莫作俱流落，长瞻碣石鸿。

「严郑公阶下新松」
弱质岂自负，移根方尔瞻。
细声闻玉帐，疏翠近珠帘。
未见紫烟集，虚蒙清露沾。
何当一百丈，欹盖拥高檐。

「严郑公宅同咏竹」
绿竹半含箨，新梢才出墙。
色侵书帙晚，阴过酒樽凉。
雨洗娟娟净，风吹细细香。
但令无剪伐，会见拂云长。

「奉观严郑公厅事岷山沱江画图十韵」
沱水流中座，岷山到此堂。
白波吹粉壁，青嶂插雕梁。
直讶杉松冷，兼疑菱荇香。
雪云虚点缀，沙草得微茫。
岭雁随毫末，川蜺饮练光。
霏红洲蕊乱，拂黛石萝长。
暗谷非关雨，丹枫不为霜。
秋成玄圃外，景物洞庭旁。
绘事功殊绝，幽襟兴激昂。
从来谢太傅，丘壑道难忘。

「晚秋陪严郑公摩诃池泛舟」
湍驶风醒酒，船回雾起堤。
高城秋自落，杂树晚相迷。
坐触鸳鸯起，巢倾翡翠低。
莫须惊白鹭，为伴宿清溪。

「初冬」
垂老戎衣窄，归休寒色深。
渔舟上急水，猎火著高林。
日有习池醉，愁来梁甫吟。
干戈未偃息，出处遂何心。

「至后」
冬至至后日初长，远在剑南思洛阳。
青袍白马有何意，金谷铜驼非故乡。
梅花欲开不自觉，棣萼一别永相望。
愁极本凭诗遣兴，诗成吟咏转凄凉。

「正月三日归溪上有作，简院内诸公」
野外堂依竹，篱边水向城。
蚁浮仍腊味，鸥泛已春声。
药许邻人劚，书从稚子擎。
白头趋幕府，深觉负平生。

「弊庐遣兴，奉寄严公」
野水平桥路，春沙映竹村。
风轻粉蝶喜，花暖蜜蜂喧。
把酒宜深酌，题诗好细论。
府中瞻暇日，江上忆词源。
迹忝朝廷旧，情依节制尊。
还思长者辙，恐避席为门。

「春日江村五首」
农务村村急，春流岸岸深。
乾坤万里眼，时序百年心。
茅屋还堪赋，桃源自可寻。
艰难贱生理，飘泊到如今。
迢递来三蜀，蹉跎有六年。
客身逢故旧，发兴自林泉。
过懒从衣结，频游任履穿。
藩篱无限景，恣意买江天。
种竹交加翠，栽桃烂熳红。
经心石镜月，到面雪山风。
赤管随王命，银章付老翁。
岂知牙齿落，名玷荐贤中。
扶病垂朱绂，归休步紫苔。
郊扉存晚计，幕府愧群材。
燕外晴丝卷，鸥边水叶开。
邻家送鱼鳖，问我数能来。
群盗哀王粲，中年召贾生。
登楼初有作，前席竟为荣。
宅入先贤传，才高处士名。
异时怀二子，春日复含情。

「绝句六首」
日出篱东水，云生舍北泥。
竹高鸣翡翠，沙僻舞鹍鸡。
蔼蔼花蕊乱，飞飞蜂蝶多。
幽栖身懒动，客至欲如何。
凿井交棕叶，开渠断竹根。
扁舟轻褭缆，小径曲通村。
急雨捎溪足，斜晖转树腰。
隔巢黄鸟并，翻藻白鱼跳。
舍下笋穿壁，庭中藤刺檐。
地晴丝冉冉，江白草纤纤。
江动月移石，溪虚云傍花。
鸟栖知故道，帆过宿谁家。

「绝句四首」
堂西长笋别开门，堑北行椒却背村。
梅熟许同朱老吃，松高拟对阮生论。
欲作鱼梁云复湍，因惊四月雨声寒。
青溪先有蛟龙窟，竹石如山不敢安。
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
药条药甲润青青，色过棕亭入草亭。
苗满空山惭取誉，根居隙地怯成形。

「哭严仆射归榇」
素幔随流水，归舟返旧京。
老亲如宿昔，部曲异平生。
风送蛟龙雨，天长骠骑营。
一哀三峡暮，遗后见君情。

「宴戎州杨使君东楼」
胜绝惊身老，情忘发兴奇。
座从歌妓密，乐任主人为。
重碧拈春酒，轻红擘荔枝。
楼高欲愁思，横笛未休吹。

「渝州候严六侍御不到，先下峡」
闻道乘骢发，沙边待至今。
不知云雨散，虚费短长吟。
山带乌蛮阔，江连白帝深。
船经一柱观，留眼共登临。

「拨闷」
闻道云安麹米春，才倾一盏即醺人。
乘舟取醉非难事，下峡消愁定几巡。
长年三老遥怜汝，棙柁开头捷有神。
已办青钱防雇直，当令美味入吾唇。

「闻高常侍亡」
归朝不相见，蜀使忽传亡。
虚历金华省，何殊地下郎。
致君丹槛折，哭友白云长。
独步诗名在，只令故旧伤。

「宴忠州使君侄宅」
出守吾家侄，殊方此日欢。
自须游阮巷，不是怕湖滩。
乐助长歌逸，杯饶旅思宽。
昔曾如意舞，牵率强为看。

「禹庙」
禹庙空山里，秋风落日斜。
荒庭垂橘柚，古屋画龙蛇。
云气生虚壁，江声走白沙。
早知乘四载，疏凿控三巴。

「题忠州龙兴寺所居院壁」
忠州三峡内，井邑聚云根。
小市常争米，孤城早闭门。
空看过客泪，莫觅主人恩。
淹泊仍愁虎，深居赖独园。

「旅夜书怀」
细草微风岸，危樯独夜舟。
星垂平野阔，月涌大江流。
名岂文章著，官因老病休。
飘飘何所似，天地一沙鸥。

「别常征君」
儿扶犹杖策，卧病一秋强。
白发少新洗，寒衣宽总长。
故人忧见及，此别泪相忘。
各逐萍流转，来书细作行。

「三绝句」
前年渝州杀刺史，今年开州杀刺史。
群盗相随剧虎狼，食人更肯留妻子。
二十一家同入蜀，惟残一人出骆谷。
自说二女啮臂时，回头却向秦云哭。
殿前兵马虽骁雄，纵暴略与羌浑同。
闻道杀人汉水上，妇女多在官军中。

「十二月一日三首」
今朝腊月春意动，云安县前江可怜。
一声何处送书雁，百丈谁家上水船。
未将梅蕊惊愁眼，要取楸花媚远天。
明光起草人所羡，肺病几时朝日边。
寒轻市上山烟碧，日满楼前江雾黄。
负盐出井此溪女，打鼓发船何郡郎。
新亭举目风景切，茂陵著书消渴长。
春花不愁不烂漫，楚客唯听棹相将。
即看燕子入山扉，岂有黄鹂历翠微。
短短桃花临水岸，轻轻柳絮点人衣。
春来准拟开怀久，老去亲知见面稀。
他日一杯难强进，重嗟筋力故山违。

「又雪」
南雪不到地，青崖沾未消。
微微向日薄，脉脉去人遥。
冬热鸳鸯病，峡深豺虎骄。
愁边有江水，焉得北之朝。

「奉汉中王手札」
国有乾坤大，王今叔父尊。
剖符来蜀道，归盖取荆门。
峡险通舟过，水长注海奔。
主人留上客，避暑得名园。
前后缄书报，分明馔玉恩。
天云浮绝壁，风竹在华轩。
已觉良宵永，何看骇浪翻。
入期朱邸雪，朝傍紫微垣。
枚乘文章老，河间礼乐存。
悲秋宋玉宅，失路武陵源。
淹薄俱崖口，东西异石根。
夷音迷咫尺，鬼物傍黄昏。
犬马诚为恋，狐狸不足论。
从容草奏罢，宿昔奉清樽。

「赠崔十三评事公辅」
飘飘西极马，来自渥洼池。
飒飁定山桂，低徊风雨枝。
我闻龙正直，道屈尔何为。
且有元戎命，悲歌识者谁。
官联辞冗长，行路洗欹危。
脱剑主人赠，去帆春色随。
阴沉铁凤阙，教练羽林儿。
天子朝侵早，云台仗数移。
分军应供给，百姓日支离。
黠吏因封己，公才或守雌。
燕王买骏骨，渭老得熊罴。
活国名公在，拜坛群寇疑。
冰壶动瑶碧，野水失蛟螭。
入幕诸彦集，渴贤高选宜。
骞腾坐可致，九万起于斯。
复进出矛戟，昭然开鼎彝。
会看之子贵，叹及老夫衰。
岂但江曾决，还思雾一披。
暗尘生古镜，拂匣照西施。
舅氏多人物，无惭困翮垂。

「长江二首」
众水会涪万，瞿塘争一门。
朝宗人共挹，盗贼尔谁尊。
孤石隐如马，高萝垂饮猿。
归心异波浪，何事即飞翻。
浩浩终不息，乃知东极临。
众流归海意，万国奉君心。
色借潇湘阔，声驱滟滪深。
未辞添雾雨，接上遇衣襟。

「承闻故房相公灵榇自阆州启殡归葬东都有作二首」
远闻房太守，归葬陆浑山。
一德兴王后，孤魂久客间。
孔明多故事，安石竟崇班。
他日嘉陵涕，仍沾楚水还。
丹旐飞飞日，初传发阆州。
风尘终不解，江汉忽同流。
剑动新身匣，书归故国楼。
尽哀知有处，为客恐长休。

「云安九日，郑十八携酒陪诸公宴」
寒花开已尽，菊蕊独盈枝。
旧摘人频异，轻香酒暂随。
地偏初衣夹，山拥更登危。
万国皆戎马，酣歌泪欲垂。

「答郑十七郎一绝」
雨后过畦润，花残步屐迟。
把文惊小陆，好客见当时。

「将晓二首」
石城除击柝，铁锁欲开关。
鼓角悲荒塞，星河落曙山。
巴人常小梗，蜀使动无还。
垂老孤帆色，飘飘犯百蛮。
军吏回官烛，舟人自楚歌。
寒沙蒙薄雾，落月去清波。
壮惜身名晚，衰惭应接多。
归朝日簪笏，筋力定如何。

「怀锦水居止二首」
军旅西征僻，风尘战伐多。
犹闻蜀父老，不忘舜讴歌。
天险终难立，柴门岂重过。
朝朝巫峡水，远逗锦江波。
万里桥南宅，百花潭北庄。
层轩皆面水，老树饱经霜。
雪岭界天白，锦城曛日黄。
惜哉形胜地，回首一茫茫。

「子规」
峡里云安县，江楼翼瓦齐。
两边山木合，终日子规啼。
眇眇春风见，萧萧夜色凄。
客愁那听此，故作傍人低。

「立春」
春日春盘细生菜，忽忆两京梅发时。
盘出高门行白玉，菜传纤手送青丝。
巫峡寒江那对眼，杜陵远客不胜悲。
此身未知归定处，呼儿觅纸一题诗。

「漫成一绝」
江月去人只数尺，风灯照夜欲三更。
沙头宿鹭联拳静，船尾跳鱼拨剌鸣。

「老病」
老病巫山里，稽留楚客中。
药残他日裹，花发去年丛。
夜足沾沙雨，春多逆水风。
合分双赐笔，犹作一飘蓬。

「南楚」
南楚青春异，暄寒早早分。
无名江上草，随意岭头云。
正月蜂相见，非时鸟共闻。
杖藜妨跃马，不是故离群。

「寄常征君」
白水青山空复春，征君晚节傍风尘。
楚妃堂上色殊众，海鹤阶前鸣向人。
万事纠纷犹绝粒，一官羁绊实藏身。
开州入夏知凉冷，不似云安毒热新。

「寄岑嘉州」
不见故人十年馀，不道故人无素书。
愿逢颜色关塞远，岂意出守江城居。
外江三峡且相接，斗酒新诗终日疏。
谢脁每篇堪讽诵，冯唐已老听吹嘘。
泊船秋夜经春草，伏枕青枫限玉除。
眼前所寄选何物，赠子云安双鲤鱼。

「移居夔州郭」
伏枕云安县，迁居白帝城。
春知催柳别，江与放船清。
农事闻人说，山光见鸟情。
禹功饶断石，且就土微平。

「船下夔州郭宿，雨湿不得上岸，别王十二判官」
依沙宿舸船，石濑月娟娟。
风起春灯乱，江鸣夜雨悬。
晨钟云外湿，胜地石堂烟。
柔橹轻鸥外，含凄觉汝贤。

「雨不绝」
鸣雨既过渐细微，映空摇飏如丝飞。
阶前短草泥不乱，院里长条风乍稀。
舞石旋应将乳子，行云莫自湿仙衣。
眼边江舸何匆促，未待安流逆浪归。

「崔评事弟许相迎不到应虑老夫见泥雨…必愆佳期走笔戏简」
江阁要宾许马迎，午时起坐自天明。
浮云不负青春色，细雨何孤白帝城。
身过花间沾湿好，醉于马上往来轻。
虚疑皓首冲泥怯，实少银鞍傍险行。

「宿江边阁」
暝色延山径，高斋次水门。
薄云岩际宿，孤月浪中翻。
鹳鹤追飞静，豺狼得食喧。
不眠忧战伐，无力正乾坤。

「夜宿西阁，晓呈元二十一曹长」
城暗更筹急，楼高雨雪微。
稍通绡幕霁，远带玉绳稀。
门鹊晨光起，墙乌宿处飞。
寒江流甚细，有意待人归。

「西阁口号」
山木抱云稠，寒江绕上头。
雪崖才变石，风幔不依楼。
社稷堪流涕，安危在运筹。
看君话王室，感动几销忧。

「西阁雨望」
楼雨沾云幔，山寒著水城。
径添沙面出，湍减石棱生。
菊蕊凄疏放，松林驻远情。
滂沱朱槛湿，万虑傍檐楹。

「不离西阁二首」
江柳非时发，江花冷色频。
地偏应有瘴，腊近已含春。
失学从愚子，无家住老身。
不知西阁意，肯别定留人。
西阁从人别，人今亦故亭。
江云飘素练，石壁断空青。
沧海先迎日，银河倒列星。
平生耽胜事，吁骇始初经。

「西阁三度期大昌严明府同宿不到」
问子能来宿，今疑索故要。
匣琴虚夜夜，手板自朝朝。
金吼霜钟彻，花催腊炬销。
早凫江槛底，双影漫飘飖。

「西阁二首」
巫山小摇落，碧色见松林。
百鸟各相命，孤云无自心。
层轩俯江壁，要路亦高深。
朱绂犹纱帽，新诗近玉琴。
功名不早立，衰病谢知音。
哀世非王粲，终然学越吟。
懒心似江水，日夜向沧洲。
不道含香贱，其如镊白休。
经过调碧柳，萧索倚朱楼。
毕娶何时竟，消中得自由。
豪华看古往，服食寄冥搜。
诗尽人间兴，兼须入海求。

「阁夜」
岁暮阴阳催短景，天涯霜雪霁寒宵。
五更鼓角声悲壮，三峡星河影动摇。
野哭几家闻战伐，夷歌数处起渔樵。
卧龙跃马终黄土，人事依依漫寂寥。

「西阁夜」
恍惚寒山暮，逶迤白雾昏。
山虚风落石，楼静月侵门。
击柝可怜子，无衣何处村。
时危关百虑，盗贼尔犹存。

「瀼西寒望」
水色含群动，朝光切太虚。
年侵频怅望，兴远一萧疏。
猿挂时相学，鸥行炯自如。
瞿唐春欲至，定卜瀼西居。

「入宅三首」
奔峭背赤甲，断崖当白盐。
客居愧迁次，春酒渐多添。
花亚欲移竹，鸟窥新卷帘。
衰年不敢恨，胜概欲相兼。
乱后居难定，春归客未还。
水生鱼复浦，云暖麝香山。
半顶梳头白，过眉拄杖斑。
相看多使者，一一问函关。
宋玉归州宅，云通白帝城。
吾人淹老病，旅食岂才名。
峡口风常急，江流气不平。
只应与儿子，飘转任浮生。

「赤甲」
卜居赤甲迁居新，两见巫山楚水春。
炙背可以献天子，美芹由来知野人。
荆州郑薛寄书近，蜀客郗岑非我邻。
笑接郎中评事饮，病从深酌道吾真。

「卜居」
归羡辽东鹤，吟同楚执珪。
未成游碧海，著处觅丹梯。
云障宽江左，春耕破瀼西。
桃红客若至，定似昔人迷。

「暮春题瀼西新赁草屋五首」
久嗟三峡客，再与暮春期。
百舌欲无语，繁花能几时。
谷虚云气薄，波乱日华迟。
战伐何由定，哀伤不在兹。
此邦千树橘，不见比封君。
养拙干戈际，全生麋鹿群。
畏人江北草，旅食瀼西云。
万里巴渝曲，三年实饱闻。
彩云阴复白，锦树晓来青。
身世双蓬鬓，乾坤一草亭。
哀歌时自短，醉舞为谁醒。
细雨荷锄立，江猿吟翠屏。
壮年学书剑，他日委泥沙。
事主非无禄，浮生即有涯。
高斋依药饵，绝域改春华。
丧乱丹心破，王臣未一家。
欲陈济世策，已老尚书郎。
未息豺虎斗，空惭鸳鹭行。
时危人事急，风逆羽毛伤。
落日悲江汉，中宵泪满床。

「园」
仲夏流多水，清晨向小园。
碧溪摇艇阔，朱果烂枝繁。
始为江山静，终防市井喧。
畦蔬绕茅屋，自足媚盘餐。

「竖子至」
楂梨且缀碧，梅杏半传黄。
小子幽园至，轻笼熟柰香。
山风犹满把，野露及新尝。
欲寄江湖客，提携日月长。

「示獠奴阿段」
山木苍苍落日曛，竹竿褭褭细泉分。
郡人入夜争馀沥，竖子寻源独不闻。
病渴三更回白首，传声一注湿青云。
曾惊陶侃胡奴异，怪尔常穿虎豹群。

「秋野五首」
秋野日疏芜，寒江动碧虚。
系舟蛮井络，卜宅楚村墟。
枣熟从人打，葵荒欲自锄。
盘餐老夫食，分减及溪鱼。
易识浮生理，难教一物违。
水深鱼极乐，林茂鸟知归。
吾老甘贫病，荣华有是非。
秋风吹几杖，不厌此山薇。
礼乐攻吾短，山林引兴长。
掉头纱帽仄，曝背竹书光。
风落收松子，天寒割蜜房。
稀疏小红翠，驻屐近微香。
远岸秋沙白，连山晚照红。
潜鳞输骇浪，归翼会高风。
砧响家家发，樵声个个同。
飞霜任青女，赐被隔南宫。
身许麒麟画，年衰鸳鹭群。
大江秋易盛，空峡夜多闻。
径隐千重石，帆留一片云。
儿童解蛮语，不必作参军。

「溪上」
峡内淹留客，溪边四五家。
古苔生迮地，秋竹隐疏花。
塞俗人无井，山田饭有沙。
西江使船至，时复问京华。

「树间」
岑寂双甘树，婆娑一院香。
交柯低几杖，垂实碍衣裳。
满岁如松碧，同时待菊黄。
几回沾叶露，乘月坐胡床。

「课小竖鉏斫舍北果林，枝蔓荒秽，净讫移床三首」
病枕依茅栋，荒鉏净果林。
背堂资僻远，在野兴清深。
山雉防求敌，江猿应独吟。
泄云高不去，隐几亦无心。
众壑生寒早，长林卷雾齐。
青虫悬就日，朱果落封泥。
薄俗防人面，全身学马蹄。
吟诗坐回首，随意葛巾低。
篱弱门何向，沙虚岸只摧。
日斜鱼更食，客散鸟还来。
寒水光难定，秋山响易哀。
天涯稍曛黑，倚杖更裴回。

「寒雨朝行视园树」
柴门杂树向千株，丹橘黄甘此地无。
江上今朝寒雨歇，篱中秀色画屏纡。
桃蹊李径年虽故，栀子红椒艳复殊。
锁石藤稍元自落，倚天松骨见来枯。
林香出实垂将尽，叶蒂辞枝不重苏。
爱日恩光蒙借贷，清霜杀气得忧虞。
衰颜更觅藜床坐，缓步仍须竹杖扶。
散骑未知云阁处，啼猿僻在楚山隅。

「季秋江村」
乔木村墟古，疏篱野蔓悬。
清琴将暇日，白首望霜天。
登俎黄甘重，支床锦石圆。
远游虽寂寞，难见此山川。

「小园」
由来巫峡水，本自楚人家。
客病留因药，春深买为花。
秋庭风落果，瀼岸雨颓沙。
问俗营寒事，将诗待物华。

「自瀼西荆扉且移居东屯茅屋四首」
白盐危峤北，赤甲古城东。
平地一川稳，高山四面同。
烟霜凄野日，粳稻熟天风。
人事伤蓬转，吾将守桂丛。
东屯复瀼西，一种住青溪。
来往皆茅屋，淹留为稻畦。
市喧宜近利，林僻此无蹊。
若访衰翁语，须令剩客迷。
道北冯都使，高斋见一川。
子能渠细石，吾亦沼清泉。
枕带还相似，柴荆即有焉。
斫畬应费日，解缆不知年。
牢落西江外，参差北户间。
久游巴子国，卧病楚人山。
幽独移佳境，清深隔远关。
寒空见鸳鹭，回首忆朝班。

「茅堂检校收稻二首」
香稻三秋末，平田百顷间。
喜无多屋宇，幸不碍云山。
御夹侵寒气，尝新破旅颜。
红鲜终日有，玉粒未吾悭。
稻米炊能白，秋葵煮复新。
谁云滑易饱，老藉软俱匀。
种幸房州熟，苗同伊阙春。
无劳映渠碗，自有色如银。

「东屯月夜」
抱疾漂萍老，防边旧谷屯。
春农亲异俗，岁月在衡门。
青女霜枫重，黄牛峡水喧。
泥留虎斗迹，月挂客愁村。
乔木澄稀影，轻云倚细根。
数惊闻雀噪，暂睡想猿蹲。
日转东方白，风来北斗昏。
天寒不成寝，无梦寄归魂。

「东屯北崦」
盗贼浮生困，诛求异俗贫。
空村惟见鸟，落日未逢人。
步壑风吹面，看松露滴身。
远山回白首，战地有黄尘。

「从驿次草堂复至东屯二首」
峡内归田客，江边借马骑。
非寻戴安道，似向习家池。
峡险风烟僻，天寒橘柚垂。
筑场看敛积，一学楚人为。
短景难高卧，衰年强此身。
山家蒸栗暖，野饭谢麋新。
世路知交薄，门庭畏客频。
牧童斯在眼，田父实为邻。

「暂往白帝复还东屯」
复作归田去，犹残获稻功。
筑场怜穴蚁，拾穗许村童。
落杵光辉白，除芒子粒红。
加餐可扶老，仓庾慰飘蓬。

「刈稻了咏怀」
稻获空云水，川平对石门。
寒风疏落木，旭日散鸡豚。
野哭初闻战，樵歌稍出村。
无家问消息，作客信乾坤。

「上白帝城」
城峻随天壁，楼高更女墙。
江流思夏后，风至忆襄王。
老去闻悲角，人扶报夕阳。
公孙初恃险，跃马意何长。

「上白帝城二首」
江城含变态，一上一回新。
天欲今朝雨，山归万古春。
英雄馀事业，衰迈久风尘。
取醉他乡客，相逢故国人。
兵戈犹拥蜀，赋敛强输秦。
不是烦形胜，深惭畏损神。
白帝空祠庙，孤云自往来。
江山城宛转，栋宇客裴回。
勇略今何在，当年亦壮哉。
后人将酒肉，虚殿日尘埃。
谷鸟鸣还过，林花落又开。
多惭病无力，骑马入青苔。

「武侯庙」
遗庙丹青落，空山草木长。
犹闻辞后主，不复卧南阳。

「八阵图」
功盖三分国，名高八阵图。
江流石不转，遗恨失吞吴。

「谒先主庙」
惨淡风云会，乘时各有人。
力侔分社稷，志屈偃经纶。
复汉留长策，中原仗老臣。
杂耕心未已，欧血事酸辛。
霸气西南歇，雄图历数屯。
锦江元过楚，剑阁复通秦。
旧俗存祠庙，空山立鬼神。
虚檐交鸟道，枯木半龙鳞。
竹送清溪月，苔移玉座春。
闾阎儿女换，歌舞岁时新。
绝域归舟远，荒城系马频。
如何对摇落，况乃久风尘。
孰与关张并，功临耿邓亲。
应天才不小，得士契无邻。
迟暮堪帷幄，飘零且钓缗。
向来忧国泪，寂寞洒衣巾。

「白盐山」
卓立群峰外，蟠根积水边。
他皆任厚地，尔独近高天。
白榜千家邑，清秋万估船。
词人取佳句，刻画竟谁传。

「滟滪堆」
巨积水中央，江寒出水长。
沈牛答云雨，如马戒舟航。
天意存倾覆，神功接混茫。
干戈连解缆，行止忆垂堂。

「滟滪」
滟滪既没孤根深，西来水多愁太阴。
江天漠漠鸟双去，风雨时时龙一吟。
舟人渔子歌回首，估客胡商泪满襟。
寄语舟航恶年少，休翻盐井横黄金。

「白帝」
白帝城中云出门，白帝城下雨翻盆。
高江急峡雷霆斗，翠木苍藤日月昏。
戎马不如归马逸，千家今有百家存。
哀哀寡妇诛求尽，恸哭秋原何处村。

「白帝城楼」
江度寒山阁，城高绝塞楼。
翠屏宜晚对，白谷会深游。
急急能鸣雁，轻轻不下鸥。
彝陵春色起，渐拟放扁舟。

「晓望白帝城盐山」
徐步移班杖，看山仰白头。
翠深开断壁，红远结飞楼。
日出清江望，暄和散旅愁。
春城见松雪，始拟进归舟。

「白帝城最高楼」
城尖径昃旌旆愁，独立缥缈之飞楼。
峡坼云霾龙虎卧，江清日抱鼋鼍游。
扶桑西枝对断石，弱水东影随长流。
杖藜叹世者谁子，泣血迸空回白头。

「白帝楼」
漠漠虚无里，连连睥睨侵。
楼光去日远，峡影入江深。
腊破思端绮，春归待一金。
去年梅柳意，还欲搅边心。

「陪诸公上白帝城宴越公堂之作」
此堂存古制，城上俯江郊。
落构垂云雨，荒阶蔓草茅。
柱穿蜂溜蜜，栈缺燕添巢。
坐接春杯气，心伤艳蕊梢。
英灵如过隙，宴衎愿投胶。
莫问东流水，生涯未即抛。

「峡隘」
闻说江陵府，云沙静眇然。
白鱼如切玉，朱橘不论钱。
水有远湖树，人今何处船。
青山各在眼，却望峡中天。

「诸葛庙」
久游巴子国，屡入武侯祠。
竹日斜虚寝，溪风满薄帷。
君臣当共济，贤圣亦同时。
翊戴归先主，并吞更出师。
虫蛇穿画壁，巫觋醉蛛丝。
欻忆吟梁父，躬耕也未迟。

「峡口二首」
峡口大江间，西南控百蛮。
城欹连粉堞，岸断更青山。
开辟多天险，防隅一水关。
乱离闻鼓角，秋气动衰颜。
时清关失险，世乱戟如林。
去矣英雄事，荒哉割据心。
芦花留客晚，枫树坐猿深。
疲苶烦亲故，诸侯数赐金。

「天池」
天池马不到，岚壁鸟才通。
百顷青云杪，层波白石中。
郁纡腾秀气，萧瑟浸寒空。
直对巫山出，兼疑夏禹功。
鱼龙开辟有，菱芡古今同。
闻道奔雷黑，初看浴日红。
飘零神女雨，断续楚王风。
欲问支机石，如临献宝宫。
九秋惊雁序，万里狎渔翁。
更是无人处，诛茅任薄躬。

「瞿塘两崖」
三峡传何处，双崖壮此门。
入天犹石色，穿水忽云根。
猱玃须髯古，蛟龙窟宅尊。
羲和冬驭近，愁畏日车翻。

「夔州歌十绝句」
中巴之东巴东山，江水开辟流其间。
白帝高为三峡镇，夔州险过百牢关。
白帝夔州各异城，蜀江楚峡混殊名。
英雄割据非天意，霸主并吞在物情。
群雄竞起问前朝，王者无外见今朝。
比讶渔阳结怨恨，元听舜日旧箫韶。
赤甲白盐俱刺天，闾阎缭绕接山巅。
枫林橘树丹青合，复道重楼锦绣悬。
瀼东瀼西一万家，江北江南春冬花。
背飞鹤子遗琼蕊，相趁凫雏入蒋牙。
东屯稻畦一百顷，北有涧水通青苗。
晴浴狎鸥分处处，雨随神女下朝朝。
蜀麻吴盐自古通，万斛之舟行若风。
长年三老长歌里，白昼摊钱高浪中。
忆昔咸阳都市合，山水之图张卖时。
巫峡曾经宝屏见，楚宫犹对碧峰疑。
武侯祠堂不可忘，中有松柏参天长。
干戈满地客愁破，云日如火炎天凉。
阆风玄圃与蓬壶，中有高堂天下无。
借问夔州压何处，峡门江腹拥城隅。

「上卿翁请修武侯庙，遗像缺落，时崔卿权夔州」
大贤为政即多闻，刺史真符不必分。
尚有西郊诸葛庙，卧龙无首对江濆。

「偶题」
文章千古事，得失寸心知。
作者皆殊列，名声岂浪垂。
骚人嗟不见，汉道盛于斯。
前辈飞腾入，馀波绮丽为。
后贤兼旧列，历代各清规。
法自儒家有，心从弱岁疲。
永怀江左逸，多病邺中奇。
騄骥皆良马，骐驎带好儿。
车轮徒已斫，堂构惜仍亏。
漫作潜夫论，虚传幼妇碑。
缘情慰漂荡，抱疾屡迁移。
经济惭长策，飞栖假一枝。
尘沙傍蜂虿，江峡绕蛟螭。
萧瑟唐虞远，联翩楚汉危。
圣朝兼盗贼，异俗更喧卑。
郁郁星辰剑，苍苍云雨池。
两都开幕府，万宇插军麾。
南海残铜柱，东风避月支。
音书恨乌鹊，号怒怪熊罴。
稼穑分诗兴，柴荆学土宜。
故山迷白阁，秋水隐黄陂。
不敢要佳句，愁来赋别离。

「秋兴八首」
玉露凋伤枫树林，巫山巫峡气萧森。
江间波浪兼天涌，塞上风云接地阴。
丛菊两开他日泪，孤舟一系故园心。
寒衣处处催刀尺，白帝城高急暮砧。
夔府孤城落日斜，每依南斗望京华。
听猿实下三声泪，奉使虚随八月查。
画省香炉违伏枕，山楼粉堞隐悲笳。
请看石上藤萝月，已映洲前芦荻花。
千家山郭静朝晖，一日江楼坐翠微。
信宿渔人还泛泛，清秋燕子故飞飞。
匡衡抗疏功名薄，刘向传经心事违。
同学少年多不贱，五陵衣马自轻肥。
闻道长安似弈棋，百年世事不胜悲。
王侯第宅皆新主，文武衣冠异昔时。
直北关山金鼓振，征西车马羽书迟。
鱼龙寂寞秋江冷，故国平居有所思。
蓬莱宫阙对南山，承露金茎霄汉间。
西望瑶池降王母，东来紫气满函关。
云移雉尾开宫扇，日绕龙鳞识圣颜。
一卧沧江惊岁晚，几回青琐照朝班。
瞿唐峡口曲江头，万里风烟接素秋。
花萼夹城通御气，芙蓉小苑入边愁。
朱帘绣柱围黄鹤，锦缆牙樯起白鸥。
回首可怜歌舞地，秦中自古帝王州。
昆明池水汉时功，武帝旌旗在眼中。
织女机丝虚月夜，石鲸鳞甲动秋风。
波漂菰米沈云黑，露冷莲房坠粉红。
关塞极天唯鸟道，江湖满地一渔翁。
昆吾御宿自逶迤，紫阁峰阴入渼陂。
香稻啄馀鹦鹉粒，碧梧栖老凤凰枝。
佳人拾翠春相问，仙侣同舟晚更移。
彩笔昔游干气象，白头吟望苦低垂。

「咏怀古迹五首」
支离东北风尘际，漂泊西南天地间。
三峡楼台淹日月，五溪衣服共云山。
羯胡事主终无赖，词客哀时且未还。
庾信平生最萧瑟，暮年诗赋动江关。
摇落深知宋玉悲，风流儒雅亦吾师。
怅望千秋一洒泪，萧条异代不同时。
江山故宅空文藻，云雨荒台岂梦思。
最是楚宫俱泯灭，舟人指点到今疑。
群山万壑赴荆门，生长明妃尚有村。
一去紫台连朔漠，独留青冢向黄昏。
画图省识春风面，环佩空归月夜魂。
千载琵琶作胡语，分明怨恨曲中论。
蜀主窥吴幸三峡，崩年亦在永安宫。
翠华想像空山里，玉殿虚无野寺中。
古庙杉松巢水鹤，岁时伏腊走村翁。
武侯祠屋常邻近，一体君臣祭祀同。
诸葛大名垂宇宙，宗臣遗像肃清高。
三分割据纡筹策，万古云霄一羽毛。
伯仲之间见伊吕，指挥若定失萧曹。
福移汉祚难恢复，志决身歼军务劳。

「诸将五首」
汉朝陵墓对南山，胡虏千秋尚入关。
昨日玉鱼蒙葬地，早时金碗出人间。
见愁汗马西戎逼，曾闪朱旗北斗殷。
多少材官守泾渭，将军且莫破愁颜。
韩公本意筑三城，拟绝天骄拔汉旌。
岂谓尽烦回纥马，翻然远救朔方兵。
胡来不觉潼关隘，龙起犹闻晋水清。
独使至尊忧社稷，诸君何以答升平。
洛阳宫殿化为烽，休道秦关百二重。
沧海未全归禹贡，蓟门何处尽尧封。
朝廷衮职虽多预，天下军储不自供。
稍喜临边王相国，肯销金甲事春农。
回首扶桑铜柱标，冥冥氛祲未全销。
越裳翡翠无消息，南海明珠久寂寥。
殊锡曾为大司马，总戎皆插侍中貂。
炎风朔雪天王地，只在忠臣翊圣朝。
锦江春色逐人来，巫峡清秋万壑哀。
正忆往时严仆射，共迎中使望乡台。
主恩前后三持节，军令分明数举杯。
西蜀地形天下险，安危须仗出群材。

「秋日夔府咏怀奉寄郑监李宾客一百韵」
绝塞乌蛮北，孤城白帝边。
飘零仍百里，消渴已三年。
雄剑鸣开匣，群书满系船。
乱离心不展，衰谢日萧然。
筋力妻孥问，菁华岁月迁。
登临多物色，陶冶赖诗篇。
峡束沧江起，岩排石树圆。
拂云霾楚气，朝海蹴吴天。
煮井为盐速，烧畬度地偏。
有时惊叠嶂，何处觅平川。
鸂鶒双双舞，猕猿垒垒悬。
碧萝长似带，锦石小如钱。
春草何曾歇，寒花亦可怜。
猎人吹戍火，野店引山泉。
唤起搔头急，扶行几屐穿。
两京犹薄产，四海绝随肩。
幕府初交辟，郎官幸备员。
瓜时犹旅寓，萍泛苦夤缘。
药饵虚狼藉，秋风洒静便。
开襟驱瘴疠，明目扫云烟。
高宴诸侯礼，佳人上客前。
哀筝伤老大，华屋艳神仙。
南内开元曲，常时弟子传。
法歌声变转，满座涕潺湲。
吊影夔州僻，回肠杜曲煎。
即今龙厩水，莫带犬戎膻。
耿贾扶王室，萧曹拱御筵。
乘威灭蜂虿，戮力效鹰鹯。
旧物森犹在，凶徒恶未悛。
国须行战伐，人忆止戈鋋。
奴仆何知礼，恩荣错与权。
胡星一彗孛，黔首遂拘挛。
哀痛丝纶切，烦苛法令蠲。
业成陈始王，兆喜出于畋。
宫禁经纶密，台阶翊戴全。
熊罴载吕望，鸿雁美周宣。
侧听中兴主，长吟不世贤。
音徽一柱数，道里下牢千。
郑李光时论，文章并我先。
阴何尚清省，沈宋欻联翩。
律比昆仑竹，音知燥湿弦。
风流俱善价，惬当久忘筌。
置驿常如此，登龙盖有焉。
虽云隔礼数，不敢坠周旋。
高视收人表，虚心味道玄。
马来皆汗血，鹤唳必青田。
羽翼商山起，蓬莱汉阁连。
管宁纱帽净，江令锦袍鲜。
东郡时题壁，南湖日扣舷。
远游凌绝境，佳句染华笺。
每欲孤飞去，徒为百虑牵。
生涯已寥落，国步乃迍邅。
衾枕成芜没，池塘作弃捐。
别离忧怛怛，伏腊涕涟涟。
露菊班丰镐，秋蔬影涧瀍。
共谁论昔事，几处有新阡。
富贵空回首，喧争懒著鞭。
兵戈尘漠漠，江汉月娟娟。
局促看秋燕，萧疏听晚蝉。
雕虫蒙记忆，烹鲤问沈绵。
卜羡君平杖，偷存子敬毡。
囊虚把钗钏，米尽坼花钿。
甘子阴凉叶，茅斋八九椽。
阵图沙北岸，市暨瀼西巅。
羁绊心常折，栖迟病即痊。
紫收岷岭芋，白种陆池莲。
色好梨胜颊，穰多栗过拳。
敕厨唯一味，求饱或三鳣。
儿去看鱼笱，人来坐马鞯。
缚柴门窄窄，通竹溜涓涓。
堑抵公畦棱，村依野庙壖。
缺篱将棘拒，倒石赖藤缠。
借问频朝谒，何如稳醉眠。
谁云行不逮，自觉坐能坚。
雾雨银章涩，馨香粉署妍。
紫鸾无近远，黄雀任翩翾。
困学违从众，明公各勉旃。
声华夹宸极，早晚到星躔。
恳谏留匡鼎，诸儒引服虔。
不逢输鲠直，会是正陶甄。
宵旰忧虞轸，黎元疾苦骈。
云台终日画，青简为谁编。
行路难何有，招寻兴已专。
由来具飞楫，暂拟控鸣弦。
身许双峰寺，门求七祖禅。
落帆追宿昔，衣褐向真诠。
安石名高晋，昭王客赴燕。
途中非阮籍，查上似张骞。
披拂云宁在，淹留景不延。
风期终破浪，水怪莫飞涎。
他日辞神女，伤春怯杜鹃。
淡交随聚散，泽国绕回旋。
本自依迦叶，何曾藉偓佺。
炉峰生转盼，橘井尚高褰。
东走穷归鹤，南征尽跕鸢。
晚闻多妙教，卒践塞前愆。
顾凯丹青列，头陀琬琰镌。
众香深黯黯，几地肃芊芊。
勇猛为心极，清羸任体孱。
金篦空刮眼，镜象未离铨。

「赠李八秘书别三十韵」
往时中补右，扈跸上元初。
反气凌行在，妖星下直庐。
六龙瞻汉阙，万骑略姚墟。
玄朔回天步，神都忆帝车。
一戎才汗马，百姓免为鱼。
通籍蟠螭印，差肩列凤舆。
事殊迎代邸，喜异赏朱虚。
寇盗方归顺，乾坤欲晏如。
不才同补衮，奉诏许牵裾。
鸳鹭叨云阁，麒麟滞玉除。
文园多病后，中散旧交疏。
飘泊哀相见，平生意有馀。
风烟巫峡远，台榭楚宫虚。
触目非论故，新文尚起予。
清秋凋碧柳，别浦落红蕖。
消息多旗帜，经过叹里闾。
战连唇齿国，军急羽毛书。
幕府筹频问，山家药正锄。
台星入朝谒，使节有吹嘘。
西蜀灾长弭，南翁愤始摅。
对扬抏士卒，干没费仓储。
势藉兵须用，功无礼忽诸。
御鞍金騕褭，宫砚玉蟾蜍。
拜舞银钩落，恩波锦帕舒。
此行非不济，良友昔相于。
去旆依颜色，沿流想疾徐。
沈绵疲井臼，倚薄似樵渔。
乞米烦佳客，钞诗听小胥。
杜陵斜晚照，潏水带寒淤。
莫话清溪发，萧萧白映梳。

「寄刘峡州伯华使君四十韵」
峡内多云雨，秋来尚郁蒸。
远山朝白帝，深水谒彝陵。
迟暮嗟为客，西南喜得朋。
哀猿更起坐，落雁失飞腾。
伏枕思琼树，临轩对玉绳。
青松寒不落，碧海阔逾澄。
昔岁文为理，群公价尽增。
家声同令闻，时论以儒称。
太后当朝肃，多才接迹升。
翠虚捎魍魉，丹极上鹍鹏。
宴引春壶满，恩分夏簟冰。
雕章五色笔，紫殿九华灯。
学并卢王敏，书偕褚薛能。
老兄真不坠，小子独无承。
近有风流作，聊从月继征。
放蹄知赤骥，捩翅服苍鹰。
卷轴来何晚，襟怀庶可凭。
会期吟讽数，益破旅愁凝。
雕刻初谁料，纤毫欲自矜。
神融蹑飞动，战胜洗侵凌。
妙取筌蹄弃，高宜百万层。
白头遗恨在，青竹几人登。
回首追谈笑，劳歌跼寝兴。
年华纷已矣，世故莽相仍。
刺史诸侯贵，郎官列宿应。
潘生骖阁远，黄霸玺书增。
乳贙号攀石，饥鼯诉落藤。
药囊亲道士，灰劫问胡僧。
凭久乌皮折，簪稀白帽棱。
林居看蚁穴，野食行鱼罾。
筋力交凋丧，飘零免战兢。
皆为百里宰，正似六安丞。
姹女萦新裹，丹砂冷旧秤。
但求椿寿永，莫虑杞天崩。
炼骨调情性，张兵挠棘矜。
养生终自惜，伐数必全惩。
政术甘疏诞，词场愧服膺。
展怀诗诵鲁，割爱酒如渑。
咄咄宁书字，冥冥欲避矰。
江湖多白鸟，天地有青蝇。

「夔府书怀四十韵」
昔罢河西尉，初兴蓟北师。
不才名位晚，敢恨省郎迟。
扈圣崆峒日，端居滟滪时。
萍流仍汲引，樗散尚恩慈。
遂阻云台宿，常怀湛露诗。
翠华森远矣，白首飒凄其。
拙被林泉滞，生逢酒赋欺。
文园终寂寞，汉阁自磷缁。
病隔君臣议，惭纡德泽私。
扬镳惊主辱，拔剑拨年衰。
社稷经纶地，风云际会期。
血流纷在眼，涕洒乱交颐。
四渎楼船泛，中原鼓角悲。
贼壕连白翟，战瓦落丹墀。
先帝严灵寝，宗臣切受遗。
恒山犹突骑，辽海竞张旗。
田父嗟胶漆，行人避蒺藜。
总戎存大体，降将饰卑词。
楚贡何年绝，尧封旧俗疑。
长吁翻北寇，一望卷西夷。
不必陪玄圃，超然待具茨。
凶兵铸农器，讲殿辟书帷。
庙算高难测，天忧实在兹。
形容真潦倒，答效莫支持。
使者分王命，群公各典司。
恐乖均赋敛，不似问疮痍。
万里烦供给，孤城最怨思。
绿林宁小患，云梦欲难追。
即事须尝胆，苍生可察眉。
议堂犹集凤，正观是元龟。
处处喧飞檄，家家急竞锥。
萧车安不定，蜀使下何之。
钓濑疏坟籍，耕岩进弈棋。
地蒸馀破扇，冬暖更纤絺。
豺遘哀登楚，麟伤泣象尼。
衣冠迷适越，藻绘忆游睢。
赏月延秋桂，倾阳逐露葵。
大庭终反朴，京观且僵尸。
高枕虚眠昼，哀歌欲和谁。
南宫载勋业，凡百慎交绥。

「解闷十二首」
草阁柴扉星散居，浪翻江黑雨飞初。
山禽引子哺红果，溪友得钱留白鱼。
商胡离别下扬州，忆上西陵故驿楼。
为问淮南米贵贱，老夫乘兴欲东流。
一辞故国十经秋，每见秋瓜忆故丘。
今日南湖采薇蕨，何人为觅郑瓜州。
沈范早知何水部，曹刘不待薛郎中。
独当省署开文苑，兼泛沧浪学钓翁。
李陵苏武是吾师，孟子论文更不疑。
一饭未曾留俗客，数篇今见古人诗。
复忆襄阳孟浩然，清诗句句尽堪传。
即今耆旧无新语，漫钓槎头缩颈鳊。
陶冶性灵在底物，新诗改罢自长吟。
孰知二谢将能事，颇学阴何苦用心。
不见高人王右丞，蓝田丘壑漫寒藤。
最传秀句寰区满，未绝风流相国能。
先帝贵妃今寂寞，荔枝还复入长安。
炎方每续朱樱献，玉座应悲白露团。
忆过泸戎摘荔枝，青峰隐映石逶迤。
京中旧见无颜色，红颗酸甜只自知。
翠瓜碧李沈玉甃，赤梨葡萄寒露成。
可怜先不异枝蔓，此物娟娟长远生。
侧生野岸及江蒲，不熟丹宫满玉壶。
云壑布衣骀背死，劳生重马翠眉须。

「复愁十二首」
人烟生处僻，虎迹过新蹄。
野鹘翻窥草，村船逆上溪。
钓艇收缗尽，昏鸦接翅归。
月生初学扇，云细不成衣。
万国尚防寇，故园今若何。
昔归相识少，早已战场多。
身觉省郎在，家须农事归。
年深荒草径，老恐失柴扉。
金丝镂箭镞，皂尾制旗竿。
一自风尘起，犹嗟行路难。
胡虏何曾盛，干戈不肯休。
闾阎听小子，谈话觅封侯。
贞观铜牙弩，开元锦兽张。
花门小前好，此物弃沙场。
今日翔麟马，先宜驾鼓车。
无劳问河北，诸将觉荣华。
任转江淮粟，休添苑囿兵。
由来貔虎士，不满凤凰城。
江上亦秋色，火云终不移。
巫山犹锦树，南国且黄鹂。
每恨陶彭泽，无钱对菊花。
如今九日至，自觉酒须赊。
病减诗仍拙，吟多意有馀。
莫看江总老，犹被赏时鱼。

「承闻河北诸道节度入朝欢喜口号绝句十二首」
禄山作逆降天诛，更有思明亦已无。
汹汹人寰犹不定，时时斗战欲何须。
社稷苍生计必安，蛮夷杂种错相干。
周宣汉武今王是，孝子忠臣后代看。
喧喧道路多歌谣，河北将军尽入朝。
始是乾坤王室正，却交江汉客魂销。
不道诸公无表来，茫然庶事遣人猜。
拥兵相学干戈锐，使者徒劳百万回。
鸣玉锵金尽正臣，修文偃武不无人。
兴王会静妖氛气，圣寿宜过一万春。
英雄见事若通神，圣哲为心小一身。
燕赵休矜出佳丽，宫闱不拟选才人。
抱病江天白首郎，空山楼阁暮春光。
衣冠是日朝天子，草奏何时入帝乡。
澶漫山东一百州，削成如桉抱青丘。
苞茅重入归关内，王祭还供尽海头。
东逾辽水北滹沱，星象风云喜共和。
紫气关临天地阔，黄金台贮俊贤多。
渔阳突骑邯郸儿，酒酣并辔金鞭垂。
意气即归双阙舞，雄豪复遣五陵知。
李相将军拥蓟门，白头虽老赤心存。
竟能尽说诸侯入，知有从来天子尊。
十二年来多战场，天威已息阵堂堂。
神灵汉代中兴主，功业汾阳异姓王。

「喜闻盗贼蕃寇总退口号五首」
萧关陇水入官军，青海黄河卷塞云。
北极转愁龙虎气，西戎休纵犬羊群。
赞普多教使入秦，数通和好止烟尘。
朝廷忽用哥舒将，杀伐虚悲公主亲。
崆峒西极过昆仑，驼马由来拥国门。
逆气数年吹路断，蕃人闻道渐星奔。
勃律天西采玉河，坚昆碧碗最来多。
旧随汉使千堆宝，少答胡王万匹罗。
今春喜气满乾坤，南北东西拱至尊。
大历二年调玉烛，玄元皇帝圣云孙。

「洞房」
洞房环佩冷，玉殿起秋风。
秦地应新月，龙池满旧宫。
系舟今夜远，清漏往时同。
万里黄山北，园陵白露中。

「宿昔」
宿昔青门里，蓬莱仗数移。
花娇迎杂树，龙喜出平池。
落日留王母，微风倚少儿。
宫中行乐秘，少有外人知。

「能画」
能画毛延寿，投壶郭舍人。
每蒙天一笑，复似物皆春。
政化平如水，皇恩断若神。
时时用抵戏，亦未杂风尘。

「斗鸡」
斗鸡初赐锦，舞马既登床。
帘下宫人出，楼前御柳长。
仙游终一閟，女乐久无香。
寂寞骊山道，清秋草木黄。

「鹦鹉」
鹦鹉含愁思，聪明忆别离。
翠衿浑短尽，红觜漫多知。
未有开笼日，空残旧宿枝。
世人怜复损，何用羽毛奇。

「历历」
历历开元事，分明在眼前。
无端盗贼起，忽已岁时迁。
巫峡西江外，秦城北斗边。
为郎从白首，卧病数秋天。

「洛阳」
洛阳昔陷没，胡马犯潼关。
天子初愁思，都人惨别颜。
清笳去宫阙，翠盖出关山。
故老仍流涕，龙髯幸再攀。

「骊山」
骊山绝望幸，花萼罢登临。
地下无朝烛，人间有赐金。
鼎湖龙去远，银海雁飞深。
万岁蓬莱日，长悬旧羽林。

「提封」
提封汉天下，万国尚同心。
借问悬车守，何如俭德临。
时征俊乂入，草窃犬羊侵。
愿戒兵犹火，恩加四海深。

「覆舟二首」
巫峡盘涡晓，黔阳贡物秋。
丹砂同陨石，翠羽共沉舟。
羁使空斜影，龙居閟积流。
篙工幸不溺，俄顷逐轻鸥。
竹宫时望拜，桂馆或求仙。
姹女临波日，神光照夜年。
徒闻斩蛟剑，无复爨犀船。
使者随秋色，迢迢独上天。

「垂白」
垂白冯唐老，清秋宋玉悲。
江喧长少睡，楼迥独移时。
多难身何补，无家病不辞。
甘从千日醉，未许七哀诗。

「草阁」
草阁临无地，柴扉永不关。
鱼龙回夜水，星月动秋山。
久露清初湿，高云薄未还。
泛舟惭小妇，飘泊损红颜。

「江月」
江月光于水，高楼思杀人。
天边长作客，老去一沾巾。
玉露团清影，银河没半轮。
谁家挑锦字，灭烛翠眉颦。

「江上」
江上日多雨，萧萧荆楚秋。
高风下木叶，永夜揽貂裘。
勋业频看镜，行藏独倚楼。
时危思报主，衰谢不能休。

「中夜」
中夜江山静，危楼望北辰。
长为万里客，有愧百年身。
故国风云气，高堂战伐尘。
胡雏负恩泽，嗟尔太平人。

「江汉」
江汉思归客，乾坤一腐儒。
片云天共远，永夜月同孤。
落日心犹壮，秋风病欲疏。
古来存老马，不必取长途。

「白露」
白露团甘子，清晨散马蹄。
圃开连石树，船渡入江溪。
凭几看鱼乐，回鞭急鸟栖。
渐知秋实美，幽径恐多蹊。

「孟氏」
孟氏好兄弟，养亲唯小园。
承颜胝手足，坐客强盘飧。
负米力葵外，读书秋树根。
卜邻惭近舍，训子学谁门。

「吾宗」
吾宗老孙子，质朴古人风。
耕凿安时论，衣冠与世同。
在家常早起，忧国愿年丰。
语及君臣际，经书满腹中。

「有叹」
壮心久零落，白首寄人间。
天下兵常斗，江东客未还。
穷猿号雨雪，老马怯关山。
武德开元际，苍生岂重攀。

「冬深」
花叶随天意，江溪共石根。
早霞随类影，寒水各依痕。
易下杨朱泪，难招楚客魂。
风涛暮不稳，舍棹宿谁门。

「不寐」
瞿塘夜水黑，城内改更筹。
翳翳月沉雾，辉辉星近楼。
气衰甘少寐，心弱恨和愁。
多垒满山谷，桃源无处求。

「月圆」
孤月当楼满，寒江动夜扉。
委波金不定，照席绮逾依。
未缺空山静，高悬列宿稀。
故园松桂发，万里共清辉。

「中宵」
西阁百寻馀，中宵步绮疏。
飞星过水白，落月动沙虚。
择木知幽鸟，潜波想巨鱼。
亲朋满天地，兵甲少来书。

「遣愁」
养拙蓬为户，茫茫何所开。
江通神女馆，地隔望乡台。
渐惜容颜老，无由弟妹来。
兵戈与人事，回首一悲哀。

「秋清」
高秋苏病气，白发自能梳。
药饵憎加减，门庭闷扫除。
杖藜还客拜，爱竹遣儿书。
十月江平稳，轻舟进所如。

「伤秋」
林僻来人少，山长去鸟微。
高秋收画扇，久客掩荆扉。
懒慢头时栉，艰难带减围。
将军犹汗马，天子尚戎衣。
白蒋风飙脆，殷柽晓夜稀。
何年减豺虎，似有故园归。

「秋峡」
江涛万古峡，肺气久衰翁。
不寐防巴虎，全生狎楚童。
衣裳垂素发，门巷落丹枫。
常怪商山老，兼存翊赞功。

「南极」
南极青山众，西江白谷分。
古城疏落木，荒戍密寒云。
岁月蛇常见，风飙虎或闻。
近身皆鸟道，殊俗自人群。
睥睨登哀柝，矛弧照夕曛。
乱离多醉尉，愁杀李将军。

「摇落」
摇落巫山暮，寒江东北流。
烟尘多战鼓，风浪少行舟。
鹅费羲之墨，貂馀季子裘。
长怀报明主，卧病复高秋。

「耳聋」
生年鹖冠子，叹世鹿皮翁。
眼复几时暗，耳从前月聋。
猿鸣秋泪缺，雀噪晚愁空。
黄落惊山树，呼儿问朔风。

「独坐二首」
竟日雨冥冥，双崖洗更青。
水花寒落岸，山鸟暮过庭。
暖老须燕玉，充饥忆楚萍。
胡笳在楼上，哀怨不堪听。
白狗斜临北，黄牛更在东。
峡云常照夜，江月会兼风。
晒药安垂老，应门试小童。
亦知行不逮，苦恨耳多聋。

「远游」
江阔浮高栋，云长出断山。
尘沙连越巂，风雨暗荆蛮。
雁矫衔芦内，猿啼失木间。
弊裘苏季子，历国未知还。

「夜」
露下天高秋水清，空山独夜旅魂惊。
疏灯自照孤帆宿，新月犹悬双杵鸣。
南菊再逢人卧病，北书不至雁无情。
步蟾倚杖看牛斗，银汉遥应接凤城。

「暮春」
卧病拥塞在峡中，潇湘洞庭虚映空。
楚天不断四时雨，巫峡常吹千里风。
沙上草阁柳新暗，城边野池莲欲红。
暮春鸳鹭立洲渚，挟子翻飞还一丛。

「晴二首」
久雨巫山暗，新晴锦绣文。
碧知湖外草，红见海东云。
竟日莺相和，摩霄鹤数群。
野花干更落，风处急纷纷。
啼乌争引子，鸣鹤不归林。
下食遭泥去，高飞恨久阴。
雨声冲塞尽，日气射江深。
回首周南客，驱驰魏阙心。

「雨」
始贺天休雨，还嗟地出雷。
骤看浮峡过，密作渡江来。
牛马行无色，蛟龙斗不开。
干戈盛阴气，未必自阳台。

「月三首」
断续巫山雨，天河此夜新。
若无青嶂月，愁杀白头人。
魍魉移深树，虾蟆动半轮。
故园当北斗，直指照西秦。
并照巫山出，新窥楚水清。
羁栖愁里见，二十四回明。
必验升沉体，如知进退情。
不违银汉落，亦伴玉绳横。
万里瞿塘峡，春来六上弦。
时时开暗室，故故满青天。
爽合风襟静，高当泪脸悬。
南飞有乌鹊，夜久落江边。

「雨」
万木云深隐，连山雨未开。
风扉掩不定，水鸟过仍回。
鲛馆如鸣杼，樵舟岂伐枚。
清凉破炎毒，衰意欲登台。

「晚晴」
返照斜初彻，浮云薄未归。
江虹明远饮，峡雨落馀飞。
凫雁终高去，熊罴觉自肥。
秋分客尚在，竹露夕微微。

「夜雨」
小雨夜复密，回风吹早秋。
野凉侵闭户，江满带维舟。
通籍恨多病，为郎忝薄游。
天寒出巫峡，醉别仲宣楼。

「更题」
只应踏初雪，骑马发荆州。
直怕巫山雨，真伤白帝秋。
群公苍玉佩，天子翠云裘。
同舍晨趋侍，胡为淹此留。

「归」
束带还骑马，东西却渡船。
林中才有地，峡外绝无天。
虚白高人静，喧卑俗累牵。
他乡悦迟暮，不敢废诗篇。

「返照」
楚王宫北正黄昏，白帝城西过雨痕。
返照入江翻石壁，归云拥树失山村。
衰年肺病唯高枕，绝塞愁时早闭门。
不可久留豺虎乱，南方实有未招魂。

「热三首」
雷霆空霹雳，云雨竟虚无。
炎赫衣流汗，低垂气不苏。
乞为寒水玉，愿作冷秋菰。
何似儿童岁，风凉出舞雩。
瘴云终不灭，泸水复西来。
闭户人高卧，归林鸟却回。
峡中都似火，江上只空雷。
想见阴宫雪，风门飒踏开。
朱李沈不冷，雕胡炊屡新。
将衰骨尽痛，被褐味空频。
欻翕炎蒸景，飘摇征戍人。
十年可解甲，为尔一沾巾。

「日暮」
牛羊下来久，各已闭柴门。
风月自清夜，江山非故园。
石泉流暗壁，草露滴秋根。
头白灯明里，何须花烬繁。

「八月十五夜月二首」
满目飞明镜，归心折大刀。
转蓬行地远，攀桂仰天高。
水路疑霜雪，林栖见羽毛。
此时瞻白兔，直欲数秋毫。
稍下巫山峡，犹衔白帝城。
气沈全浦暗，轮仄半楼明。
刁斗皆催晓，蟾蜍且自倾。
张弓倚残魄，不独汉家营。

「十六夜玩月」
旧挹金波爽，皆传玉露秋。
关山随地阔，河汉近人流。
谷口樵归唱，孤城笛起愁。
巴童浑不寝，半夜有行舟。

「十七夜对月」
秋月仍圆夜，江村独老身。
卷帘还照客，倚杖更随人。
光射潜虬动，明翻宿鸟频。
茅斋依橘柚，清切露华新。

「村雨」
雨声传两夜，寒事飒高秋。
挈带看朱绂，开箱睹黑裘。
世情只益睡，盗贼敢忘忧。
松菊新沾洗，茅斋慰远游。

「雨晴」
雨时山不改，晴罢峡如新。
天路看殊俗，秋江思杀人。
有猿挥泪尽，无犬附书频。
故国愁眉外，长歌欲损神。

「晚晴吴郎见过北舍」
圃畦新雨润，愧子废锄来。
竹杖交头拄，柴扉隔径开。
欲栖群鸟乱，未去小童催。
明日重阳酒，相迎自酦醅。

「暝」
日下四山阴，山庭岚气侵。
牛羊归径险，鸟雀聚枝深。
正枕当星剑，收书动玉琴。
半扉开烛影，欲掩见清砧。

「云」
龙似瞿唐会，江依白帝深。
终年常起峡，每夜必通林。
收获辞霜渚，分明在夕岑。
高斋非一处，秀气豁烦襟。

「月」
四更山吐月，残夜水明楼。
尘匣元开镜，风帘自上钩。
兔应疑鹤发，蟾亦恋貂裘。
斟酌姮娥寡，天寒耐九秋。

「雨四首」
微雨不滑道，断云疏复行。
紫崖奔处黑，白鸟去边明。
秋日新沾影，寒江旧落声。
柴扉临野碓，半得捣香粳。
江雨旧无时，天晴忽散丝。
暮秋沾物冷，今日过云迟。
上马迥休出，看鸥坐不辞。
高轩当滟滪，润色静书帷。
物色岁将晏，天隅人未归。
朔风鸣淅淅，寒雨下霏霏。
多病久加饭，衰容新授衣。
时危觉凋丧，故旧短书稀。
楚雨石苔滋，京华消息迟。
山寒青兕叫，江晚白鸥饥。
神女花钿落，鲛人织杼悲。
繁忧不自整，终日洒如丝。

「夜」
绝岸风威动，寒房烛影微。
岭猿霜外宿，江鸟夜深飞。
独坐亲雄剑，哀歌叹短衣。
烟尘绕阊阖，白首壮心违。

「晨雨」
小雨晨光内，初来叶上闻。
雾交才洒地，风逆旋随云。
暂起柴荆色，轻沾鸟兽群。
麝香山一半，亭午未全分。

「返照」
返照开巫峡，寒空半有无。
已低鱼复暗，不尽白盐孤。
荻岸如秋水，松门似画图。
牛羊识僮仆，既夕应传呼。

「向夕」
畎亩孤城外，江村乱水中。
深山催短景，乔木易高风。
鹤下云汀近，鸡栖草屋同。
琴书散明烛，长夜始堪终。

「晓望」
白帝更声尽，阳台曙色分。
高峰寒上日，叠岭宿霾云。
地坼江帆隐，天清木叶闻。
荆扉对麋鹿，应共尔为群。

「雷」
巫峡中宵动，沧江十月雷。
龙蛇不成蛰，天地划争回。
却碾空山过，深蟠绝壁来。
何须妒云雨，霹雳楚王台。

「雨」
冥冥甲子雨，已度立春时。
轻箑烦相向，纤絺恐自疑。
烟添才有色，风引更如丝。
直觉巫山暮，兼催宋玉悲。

「朝二首」
清旭楚宫南，霜空万岭含。
野人时独往，云木晓相参。
俊鹘无声过，饥乌下食贪。
病身终不动，摇落任江潭。
浦帆晨初发，郊扉冷未开。
村疏黄叶坠，野静白鸥来。
础润休全湿，云晴欲半回。
巫山冬可怪，昨夜有奔雷。

「晚」
杖藜寻晚巷，炙背近墙暄。
人见幽居僻，吾知拙养尊。
朝廷问府主，耕稼学山村。
归翼飞栖定，寒灯亦闭门。

「夜二首」
白夜月休弦，灯花半委眠。
号山无定鹿，落树有惊蝉。
暂忆江东鲙，兼怀雪下船。
蛮歌犯星起，空觉在天边。
城郭悲笳暮，村墟过翼稀。
甲兵年数久，赋敛夜深归。
暗树依岩落，明河绕塞微。
斗斜人更望，月细鹊休飞。

「宗武生日」
小子何时见，高秋此日生。
自从都邑语，已伴老夫名。
诗是吾家事，人传世上情。
熟精文选理，休觅彩衣轻。
凋瘵筵初秩，欹斜坐不成。
流霞分片片，涓滴就徐倾。

「又示宗武」
觅句新知律，摊书解满床。
试吟青玉案，莫羡紫罗囊。
假日从时饮，明年共我长。
应须饱经术，已似爱文章。
十五男儿志，三千弟子行。
曾参与游夏，达者得升堂。

「熟食日示宗文、宗武」
消渴游江汉，羁栖尚甲兵。
几年逢熟食，万里逼清明。
松柏邛山路，风花白帝城。
汝曹催我老，回首泪纵横。

「又示两儿」
令节成吾老，他时见汝心。
浮生看物变，为恨与年深。
长葛书难得，江州涕不禁。
团圆思弟妹，行坐白头吟。

「社日两篇」
九农成德业，百祀发光辉。
报效神如在，馨香旧不违。
南翁巴曲醉，北雁塞声微。
尚想东方朔，诙谐割肉归。
陈平亦分肉，太史竟论功。
今日江南老，他时渭北童。
欢娱看绝塞，涕泪落秋风。
鸳鹭回金阙，谁怜病峡中。

「九日五首」
重阳独酌杯中酒，抱病起登江上台。
竹叶于人既无分，菊花从此不须开。
殊方日落玄猿哭，旧国霜前白雁来。
弟妹萧条各何往，干戈衰谢两相催。
旧日重阳日，传杯不放杯。
即今蓬鬓改，但愧菊花开。
北阙心长恋，西江首独回。
茱萸赐朝士，难得一枝来。
旧与苏司业，兼随郑广文。
采花香泛泛，坐客醉纷纷。
野树歌还倚，秋砧醒却闻。
欢娱两冥漠，西北有孤云。
故里樊川菊，登高素浐源。
他时一笑后，今日几人存。
巫峡蟠江路，终南对国门。
系舟身万里，伏枕泪双痕。
为客裁乌帽，从儿具绿尊。
佳辰对群盗，愁绝更谁论。

「九日诸人集于林」
九日明朝是，相要旧俗非。
老翁难早出，贤客幸知归。
旧采黄花剩，新梳白发微。
漫看年少乐，忍泪已沾衣。

「大历二年九月三十日」
为客无时了，悲秋向夕终。
瘴馀夔子国，霜薄楚王宫。
草敌虚岚翠，花禁冷叶红。
年年小摇落，不与故园同。

「十月一日」
有瘴非全歇，为冬亦不难。
夜郎溪日暖，白帝峡风寒。
蒸裹如千室，焦糟幸一柈。
兹辰南国重，旧俗自相欢。

「孟冬」
殊俗还多事，方冬变所为。
破甘霜落爪，尝稻雪翻匙。
巫峡寒都薄，乌蛮瘴远随。
终然减滩濑，暂喜息蛟螭。

「冬至」
年年至日长为客，忽忽穷愁泥杀人。
江上形容吾独老，天边风俗自相亲。
杖藜雪后临丹壑，鸣玉朝来散紫宸。
心折此时无一寸，路迷何处见三秦。

「小至」
天时人事日相催，冬至阳生春又来。
刺绣五纹添弱线，吹葭六琯动浮灰。
岸容待腊将舒柳，山意冲寒欲放梅。
云物不殊乡国异，教儿且覆掌中杯。

「览物」
曾为掾吏趋三辅，忆在潼关诗兴多。
巫峡忽如瞻华岳，蜀江犹似见黄河。
舟中得病移衾枕，洞口经春长薜萝。
形胜有馀风土恶，几时回首一高歌。

「忆郑南玭」
郑南伏毒寺，潇洒到江心。
石影衔珠阁，泉声带玉琴。
风杉曾曙倚，云峤忆春临。
万里沧浪外，龙蛇只自深。

「怀灞上游」
怅望东陵道，平生灞上游。
春浓停野骑，夜宿敞云楼。
离别人谁在，经过老自休。
眼前今古意，江汉一归舟。

「愁」
江草日日唤愁生，巫峡泠泠非世情。
盘涡鹭浴底心性，独树花发自分明。
十年戎马暗万国，异域宾客老孤城。
渭水秦山得见否，人经罢病虎纵横。

「昼梦」
二月饶睡昏昏然，不独夜短昼分眠。
桃花气暖眼自醉，春渚日落梦相牵。
故乡门巷荆棘底，中原君臣豺虎边。
安得务农息战斗，普天无吏横索钱。

「览镜呈柏中丞」
渭水流关内，终南在日边。
胆销豺虎窟，泪入犬羊天。
起晚堪从事，行迟更学仙。
镜中衰谢色，万一故人怜。

「即事」
暮春三月巫峡长，皛皛行云浮日光。
雷声忽送千峰雨，花气浑如百和香。
黄莺过水翻回去，燕子衔泥湿不妨。
飞阁卷帘图画里，虚无只少对潇湘。

「即事」
天畔群山孤草亭，江中风浪雨冥冥。
一双白鱼不受钓，三寸黄甘犹自青。
多病马卿无日起，穷途阮籍几时醒。
未闻细柳散金甲，肠断秦川流浊泾。

「闷」
瘴疠浮三蜀，风云暗百蛮。
卷帘唯白水，隐几亦青山。
猿捷长难见，鸥轻故不还。
无钱从滞客，有镜巧催颜。

「戏作俳谐体遣闷二首」
异俗吁可怪，斯人难并居。
家家养乌鬼，顿顿食黄鱼。
旧识能为态，新知已暗疏。
治生且耕凿，只有不关渠。
西历青羌板，南留白帝城。
於菟侵客恨，粔籹作人情。
瓦卜传神语，畬田费火声。
是非何处定，高枕笑浮生。

「得舍弟观书自中都已达江陵，今兹暮春月末…情见乎词」
尔到江陵府，何时到峡州。
乱难生有别，聚集病应瘳。
飒飒开啼眼，朝朝上水楼。
老身须付托，白骨更何忧。

「喜观即到，复题短篇二首」
巫峡千山暗，终南万里春。
病中吾见弟，书到汝为人。
意答儿童问，来经战伐新。
泊船悲喜后，款款话归秦。
待尔嗔乌鹊，抛书示鶺鴒。
枝间喜不去，原上急曾经。
江阁嫌津柳，风帆数驿亭。
应论十年事，愁绝始星星。

「舍弟观归蓝田迎新妇，送示两篇」
汝去迎妻子，高秋念却回。
即今萤已乱，好与雁同来。
东望西江水，南游北户开。
卜居期静处，会有故人杯。
楚塞难为路，蓝田莫滞留。
衣裳判白露，鞍马信清秋。
满峡重江水，开帆八月舟。
此时同一醉，应在仲宣楼。

「第五弟丰独在江左，近三四载寂无消息，觅使寄此二首」
乱后嗟吾在，羁栖见汝难。
草黄骐骥病，沙晚鶺鴒寒。
楚设关城险，吴吞水府宽。
十年朝夕泪，衣袖不曾干。
闻汝依山寺，杭州定越州。
风尘淹别日，江汉失清秋。
影盖啼猿树，魂飘结蜃楼。
明年下春水，东尽白云求。

「舍弟观赴蓝田取妻子到江陵，喜寄三首」
汝迎妻子达荆州，消息真传解我忧。
鸿雁影来连峡内，鶺鴒飞急到沙头。
峣关险路今虚远，禹凿寒江正稳流。
朱绂即当随彩鹢，青春不假报黄牛。
马度秦关雪正深，北来肌骨苦寒侵。
他乡就我生春色，故国移居见客心。
剩欲提携如意舞，喜多行坐白头吟。
巡檐索共梅花笑，冷蕊疏枝半不禁。
庾信罗含俱有宅，春来秋去作谁家。
短墙若在从残草，乔木如存可假花。
卜筑应同蒋诩径，为园须似邵平瓜。
比年病酒开涓滴，弟劝兄酬何怨嗟。

「江雨有怀郑典设」
春雨暗暗塞峡中，早晚来自楚王宫。
乱波分披已打岸，弱云狼藉不禁风。
宠光蕙叶与多碧，点注桃花舒小红。
谷口子真正忆汝，岸高瀼滑限西东。

「王十五前阁会」
楚岸收新雨，春台引细风。
情人来石上，鲜脍出江中。
邻舍烦书札，肩舆强老翁。
病身虚俊味，何幸饫儿童。

「寄韦有夏郎中」
省郎忧病士，书信有柴胡。
饮子频通汗，怀君想报珠。
亲知天畔少，药味峡中无。
归楫生衣卧，春鸥洗翅呼。
犹闻上急水，早作取平途。
万里皇华使，为僚记腐儒。

「陪柏中丞观宴将士二首」
极乐三军士，谁知百战场。
无私齐绮馔，久坐密金章。
醉客沾鹦鹉，佳人指凤凰。
几时来翠节，特地引红妆。
绣段装檐额，金花帖鼓腰。
一夫先舞剑，百戏后歌樵。
江树城孤远，云台使寂寥。
汉朝频选将，应拜霍嫖姚。

「七月一日题终明府水楼二首」
高栋曾轩已自凉，秋风此日洒衣裳。
翛然欲下阴山雪，不去非无汉署香。
绝辟过云开锦绣，疏松夹水奏笙簧。
看君宜著王乔履，真赐还疑出尚方。
宓子弹琴邑宰日，终军弃繻英妙时。
承家节操尚不泯，为政风流今在兹。
可怜宾客尽倾盖，何处老翁来赋诗。
楚江巫峡半云雨，清簟疏帘看弈棋。

「季秋苏五弟缨江楼夜宴崔十三评事、韦少府侄三首」
峡险江惊急，楼高月迥明。
一时今夕会，万里故乡情。
星落黄姑渚，秋辞白帝城。
老人因酒病，坚坐看君倾。
明月生长好，浮云薄渐遮。
悠悠照边塞，悄悄忆京华。
清动杯中物，高随海上查。
不眠瞻白兔，百过落乌纱。
对月那无酒，登楼况有江。
听歌惊白鬓，笑舞拓秋窗。
尊蚁添相续，沙鸥并一双。
尽怜君醉倒，更觉片心降。

「九月一日过孟十二仓曹、十四主簿兄弟」
藜杖侵寒露，蓬门启曙烟。
力稀经树歇，老困拨书眠。
秋觉追随尽，来因孝友偏。
清谈见滋味，尔辈可忘年。

「过客相寻」
穷老真无事，江山已定居。
地幽忘盥栉，客至罢琴书。
挂壁移筐果，呼儿问煮鱼。
时闻系舟楫，及此问吾庐。

「孟仓曹步趾领新酒酱二物满器见遗老夫」
楚岸通秋屐，胡床面夕畦。
藉糟分汁滓，瓮酱落提携。
饭粝添香味，朋来有醉泥。
理生那免俗，方法报山妻。

「柳司马至」
有使归三峡，相过问两京。
函关犹出将，渭水更屯兵。
设备邯郸道，和亲逻些城。
幽燕唯鸟去，商洛少人行。
衰谢身何补，萧条病转婴。
霜天到宫阙，恋主寸心明。

「简吴郎司法」
有客乘舸自忠州，遣骑安置瀼西头。
古堂本买藉疏豁，借汝迁居停宴游。
云石荧荧高叶曙，风江飒飒乱帆秋。
却为姻娅过逢地，许坐曾轩数散愁。

「又呈吴郎」
堂前扑枣任西邻，无食无儿一妇人。
不为困穷宁有此，只缘恐惧转须亲。
即防远客虽多事，使插疏篱却甚真。
已诉征求贫到骨，正思戎马泪盈巾。

「覃山人隐居」
南极老人自有星，北山移文谁勒铭。
征君已去独松菊，哀壑无光留户庭。
予见乱离不得已，子知出处必须经。
高车驷马带倾覆，怅望秋天虚翠屏。

「柏学士茅屋」
碧山学士焚银鱼，白马却走身岩居。
古人已用三冬足，年少今开万卷馀。
晴云满户团倾盖，秋水浮阶溜决渠。
富贵必从勤苦得，男儿须读五车书。

「题柏大兄弟山居屋壁二首」
叔父朱门贵，郎君玉树高。
山居精典籍，文雅涉风骚。
江汉终吾老，云林得尔曹。
哀弦绕白雪，未与俗人操。
野屋流寒水，山篱带薄云。
静应连虎穴，喧已去人群。
笔架沾窗雨，书签映隙曛。
萧萧千里足，个个五花文。

「戏寄崔评事表侄、苏五表弟、韦大少府诸侄」
隐豹深愁雨，潜龙故起云。
泥多仍径曲，心醉阻贤群。
忍待江山丽，还披鲍谢文。
高楼忆疏豁，秋兴坐氛氲。

「秋日寄题郑监湖上亭三首」
碧草逢春意，沅湘万里秋。
池要山简马，月净庾公楼。
磨灭馀篇翰，平生一钓舟。
高唐寒浪减，仿佛识昭丘。
新作湖边宅，远闻宾客过。
自须开竹径，谁道避云萝。
官序潘生拙，才名贾傅多。
舍舟应转地，邻接意如何。
暂阻蓬莱阁，终为江海人。
挥金应物理，拖玉岂吾身。
羹煮秋莼滑，杯迎露菊新。
赋诗分气象，佳句莫频频。

「谒真谛寺禅师」
兰若山高处，烟霞嶂几重。
冻泉依细石，晴雪落长松。
问法看诗忘，观身向酒慵。
未能割妻子，卜宅近前峰。

「别崔潩因寄薛据、孟云卿」
志士惜妄动，知深难固辞。
如何久磨砺，但取不磷缁。
夙夜听忧主，飞腾急济时。
荆州过薛孟，为报欲论诗。

「送李八秘书赴杜相公幕」
青帘白舫益州来，巫峡秋涛天地回。
石出倒听枫叶下，橹摇背指菊花开。
贪趋相府今晨发，恐失佳期后命催。
南极一星朝北斗，五云多处是三台。

「巫峡敝庐奉赠侍御四舅别之澧朗」
江城秋日落，山鬼闭门中。
行李淹吾舅，诛茅问老翁。
赤眉犹世乱，青眼只途穷。
传语桃源客，人今出处同。

「奉送十七舅下邵桂」
绝域三冬暮，浮生一病身。
感深辞舅氏，别后见何人。
缥缈苍梧帝，推迁孟母邻。
昏昏阻云水，侧望苦伤神。

「送覃二判官」
先帝弓剑远，小臣馀此生。
蹉跎病江汉，不复谒承明。
饯尔白头日，永怀丹凤城。
迟迟恋屈宋，渺渺卧荆衡。
魂断航舸失，天寒沙水清。
肺肝若稍愈，亦上赤霄行。

「季夏送乡弟韶陪黄门从叔朝谒」
令弟尚为苍水使，名家莫出杜陵人。
比来相国兼安蜀，归赴朝廷已入秦。
舍舟策马论兵地，拖玉腰金报主身。
莫度清秋吟蟋蟀，早闻黄阁画麒麟。

「送十五弟侍御使蜀」
喜弟文章进，添余别兴牵。
数杯巫峡酒，百丈内江船。
未息豺狼斗，空催犬马年。
归朝多便道，搏击望秋天。

「送田四弟将军将夔州柏中丞命起居江陵节度…郡王卫公幕」
离筵罢多酒，起地发寒塘。
回首中丞座，驰笺异姓王。
燕辞枫树日，雁度麦城霜。
空醉山翁酒，遥怜似葛强。

「送王十六判官」
客下荆南尽，君今复入舟。
买薪犹白帝，鸣橹少沙头。
衡霍生春早，潇湘共海浮。
荒林庾信宅，为仗主人留。

「奉送卿二翁统节度镇军还江陵」
火旗还锦缆，白马出江城。
嘹唳吟笳发，萧条别浦清。
寒空巫峡曙，落日渭阳明。
留滞嗟衰疾，何时见息兵。

「送鲜于万州迁巴州」
京兆先时杰，琳琅照一门。
朝廷偏注意，接近与名藩。
祖帐排舟数，寒江触石喧。
看君妙为政，他日有殊恩。

「寄杜位」
寒日经檐短，穷猿失木悲。
峡中为客恨，江上忆君时。
天地身何在，风尘病敢辞。
封书两行泪，沾洒裛新诗。

「奉寄李十五秘书二首」
避暑云安县，秋风早下来。
暂留鱼复浦，同过楚王台。
猿鸟千崖窄，江湖万里开。
竹枝歌未好，画舸莫迟回。
行李千金赠，衣冠八尺身。
飞腾知有策，意度不无神。
班秩兼通贵，公侯出异人。
玄成负文彩，世业岂沉沦。

「奉送韦中丞之晋赴湖南」
宠渥征黄渐，权宜借寇频。
湖南安背水，峡内忆行春。
王室仍多故，苍生倚大臣。
还将徐孺子，处处待高人。

「送李功曹之荆州充郑侍御判官重赠」
曾闻宋玉宅，每欲到荆州。
此地生涯晚，遥悲水国秋。
孤城一柱观，落日九江流。
使者虽光彩，青枫远自愁。

「送孟十二仓曹赴东京选」
君行别老亲，此去苦家贫。
藻镜留连客，江山憔悴人。
秋风楚竹冷，夜雪巩梅春。
朝夕高堂念，应宜彩服新。

「凭孟仓曹将书觅土娄旧庄」
平居丧乱后，不到洛阳岑。
为历云山问，无辞荆棘深。
北风黄叶下，南浦白头吟。
十载江湖客，茫茫迟暮心。

「别苏徯」
故人有游子，弃掷傍天隅。
他日怜才命，居然屈壮图。
十年犹塌翼，绝倒为惊吁。
消渴今如在，提携愧老夫。
岂知台阁旧，先拂凤凰雏。
得实翻苍竹，栖枝把翠梧。
北辰当宇宙，南岳据江湖。
国带风尘色，兵张虎豹符。
数论封内事，挥发府中趋。
赠尔秦人策，莫鞭辕下驹。

「存殁口号二首」
席谦不见近弹棋，毕曜仍传旧小诗。
玉局他年无限笑，白杨今日几人悲。
郑公粉绘随长夜，曹霸丹青已白头。
天下何曾有山水，人间不解重骅骝。

「奉汉中王手札报韦侍御、萧尊师亡」
秋日萧韦逝，淮王报峡中。
少年疑柱史，多术怪仙公。
不但时人惜，只应吾道穷。
一哀侵疾病，相识自儿童。
处处邻家笛，飘飘客子蓬。
强吟怀旧赋，已作白头翁。

「哭王彭州抡」
执友惊沦没，斯人已寂寥。
新文生沈谢，异骨降松乔。
北部初高选，东堂早见招。
蛟龙缠倚剑，鸾凤夹吹箫。
历职汉庭久，中年胡马骄。
兵戈闇两观，宠辱事三朝。
蜀路江干窄，彭门地里遥。
解龟生碧草，谏猎阻清霄。
顷壮戎麾出，叨陪幕府要。
将军临气候，猛士塞风飙。
井漏泉谁汲，烽疏火不烧。
前筹自多暇，隐几接终朝。
翠石俄双表，寒松竟后凋。
赠诗焉敢坠，染翰欲无聊。
再哭经过罢，离魂去住销。
之官方玉折，寄葬与萍漂。
旷望渥洼道，霏微河汉桥。
夫人先即世，令子各清标。
巫峡长云雨，秦城近斗杓。
冯唐毛发白，归兴日萧萧。

「见萤火」
巫山秋夜萤火飞，帘疏巧入坐人衣。
忽惊屋里琴书冷，复乱檐边星宿稀。
却绕井阑添个个，偶经花蕊弄辉辉。
沧江白发愁看汝，来岁如今归未归。

「吹笛」
吹笛秋山风月清，谁家巧作断肠声。
风飘律吕相和切，月傍关山几处明。
胡骑中宵堪北走，武陵一曲想南征。
故园杨柳今摇落，何得愁中曲尽生。

「孤雁」
孤雁不饮啄，飞鸣声念群。
谁怜一片影，相失万重云。
望尽似犹见，哀多如更闻。
野鸦无意绪，鸣噪自纷纷。

「鸥」
江浦寒鸥戏，无他亦自饶。
却思翻玉羽，随意点春苗。
雪暗还须浴，风生一任飘。
几群沧海上，清影日萧萧。

「猿」
袅袅啼虚壁，萧萧挂冷枝。
艰难人不见，隐见尔如知。
惯习元从众，全生或用奇。
前林腾每及，父子莫相离。

「黄鱼」
日见巴东峡，黄鱼出浪新。
脂膏兼饲犬，长大不容身。
筒桶相沿久，风雷肯为神。
泥沙卷涎沫，回首怪龙鳞。

「白小」
白小群分命，天然二寸鱼。
细微沾水族，风俗当园蔬。
入肆银花乱，倾箱雪片虚。
生成犹拾卵，尽取义何如。

「麂」
永与清溪别，蒙将玉馔俱。
无才逐仙隐，不敢恨庖厨。
乱世轻全物，微声及祸枢。
衣冠兼盗贼，饕餮用斯须。

「鸡」
纪德名标五，初鸣度必三。
殊方听有异，失次晓无惭。
问俗人情似，充庖尔辈堪。
气交亭育际，巫峡漏司南。

「玉腕骝」
闻说荆南马，尚书玉腕骝。
顿骖飘赤汗，跼蹐顾长楸。
胡虏三年入，乾坤一战收。
举鞭如有问，欲伴习池游。

「见王监兵马使说近山有白黑二鹰罗者久取竟未…请余赋诗」
雪飞玉立尽清秋，不惜奇毛恣远游。
在野只教心力破，千人何事网罗求。
一生自猎知无敌，百中争能耻下鞲。
鹏碍九天须却避，兔藏三穴莫深忧。
黑鹰不省人间有，度海疑从北极来。
正翮抟风超紫塞，立冬几夜宿阳台。
虞罗自各虚施巧，春雁同归必见猜。
万里寒空只一日，金眸玉爪不凡材。

「太岁日」
楚岸行将老，巫山坐复春。
病多犹是客，谋拙竟何人。
阊阖开黄道，衣冠拜紫宸。
荣光悬日月，赐与出金银。
愁寂鸳行断，参差虎穴邻。
西江元下蜀，北斗故临秦。
散地逾高枕，生涯脱要津。
天边梅柳树，相见几回新。

「元日示宗武」
汝啼吾手战，吾笑汝身长。
处处逢正月，迢迢滞远方。
飘零还柏酒，衰病只藜床。
训喻青衿子，名惭白首郎。
赋诗犹落笔，献寿更称觞。
不见江东弟，高歌泪数行。

「远怀舍弟颖、观等」
阳翟空知处，荆南近得书。
积年仍远别，多难不安居。
江汉春风起，冰霜昨夜除。
云天犹错莫，花萼尚萧疏。
对酒都疑梦，吟诗正忆渠。
旧时元日会，乡党羡吾庐。

「续得观书，迎就当阳居止，正月中旬定出三峡」
自汝到荆府，书来数唤吾。
颂椒添讽咏，禁火卜欢娱。
舟楫因人动，形骸用杖扶。
天旋夔子国，春近岳阳湖。
发日排南喜，伤神散北吁。
飞鸣还接翅，行序密衔芦。
俗薄江山好，时危草木苏。
冯唐虽晚达，终觊在皇都。

「将别巫峡，赠南卿兄瀼西果园四十亩」
苔竹素所好，萍蓬无定居。
远游长儿子，几地别林庐。
杂蕊红相对，他时锦不如。
具舟将出峡，巡圃念携锄。
正月喧莺末，兹辰放鹢初。
雪篱梅可折，风榭柳微舒。
托赠卿家有，因歌野兴疏。
残生逗江汉，何处狎樵渔。

「送大理封主簿五郎亲事不合却赴通州主簿前阆…亲事遂停」
禁脔去东床，趋庭赴北堂。
风波空远涉，琴瑟几虚张。
渥水出骐骥，昆山生凤凰。
两家诚款款，中道许苍苍。
颇谓秦晋匹，从来王谢郎。
青春动才调，白首缺辉光。
玉润终孤立，珠明得暗藏。
馀寒折花卉，恨别满江乡。

「人日两篇」
元日到人日，未有不阴时。
冰雪莺难至，春寒花较迟。
云随白水落，风振紫山悲。
蓬鬓稀疏久，无劳比素丝。
此日此时人共得，一谈一笑俗相看。
尊前柏叶休随酒，胜里金花巧耐寒。
佩剑冲星聊暂拔，匣琴流水自须弹。
早春重引江湖兴，直道无忧行路难。

「江梅」
梅蕊腊前破，梅花年后多。
绝知春意好，最奈客愁何。
雪树元同色，江风亦自波。
故园不可见，巫岫郁嵯峨。

「庭草」
楚草经寒碧，逢春入眼浓。
旧低收叶举，新掩卷牙重。
步履宜轻过，开筵得屡供。
看花随节序，不敢强为容。

「大历三年春白帝城放船出瞿塘峡久居夔府将适…凡四十韵」
老向巴人里，今辞楚塞隅。
入舟翻不乐，解缆独长吁。
窄转深啼狖，虚随乱浴凫。
石苔凌几杖，空翠扑肌肤。
叠壁排霜剑，奔泉溅水珠。
杳冥藤上下，浓澹树荣枯。
神女峰娟妙，昭君宅有无。
曲留明怨惜，梦尽失欢娱。
摆阖盘涡沸，欹斜激浪输。
风雷缠地脉，冰雪耀天衢。
鹿角真走险，狼头如跋胡。
恶滩宁变色，高卧负微躯。
书史全倾挠，装囊半压濡。
生涯临臬兀，死地脱斯须。
不有平川决，焉知众壑趋。
乾坤霾涨海，雨露洗春芜。
鸥鸟牵丝飏，骊龙濯锦纡。
落霞沉绿绮，残月坏金枢。
泥笋苞初荻，沙茸出小蒲。
雁儿争水马，燕子逐樯乌。
绝岛容烟雾，环洲纳晓晡。
前闻辨陶牧，转眄拂宜都。
县郭南畿好，津亭北望孤。
劳心依憩息，朗咏划昭苏。
意遣乐还笑，衰迷贤与愚。
飘萧将素发，汩没听洪炉。
丘壑曾忘返，文章敢自诬。
此生遭圣代，谁分哭穷途。
卧疾淹为客，蒙恩早厕儒。
廷争酬造化，朴直乞江湖。
滟滪险相迫，沧浪深可逾。
浮名寻已已，懒计却区区。
喜近天皇寺，先披古画图。
应经帝子渚，同泣舜苍梧。
朝士兼戎服，君王按湛卢。
旄头初俶扰，鹑首丽泥涂。
甲卒身虽贵，书生道固殊。
出尘皆野鹤，历块匪辕驹。
伊吕终难降，韩彭不易呼。
五云高太甲，六月旷抟扶。
回首黎元病，争权将帅诛。
山林托疲苶，未必免崎岖。

「巫山县汾州唐使君十八弟宴别兼诸公携酒乐…留于屋壁」
卧病巴东久，今年强作归。
故人犹远谪，兹日倍多违。
接宴身兼杖，听歌泪满衣。
诸公不相弃，拥别惜光辉。

「春夜峡州田侍御长史津亭留宴」
北斗三更席，西江万里船。
杖藜登水榭，挥翰宿春天。
白发烦多酒，明星惜此筵。
始知云雨峡，忽尽下牢边。

「泊松滋江亭」
沙帽随鸥鸟，扁舟系此亭。
江湖深更白，松竹远微青。
一柱全应近，高唐莫再经。
今宵南极外，甘作老人星。

「行次古城店泛江作，不揆鄙拙，奉呈江陵幕府诸公」
老年常道路，迟日复山川。
白屋花开里，孤城麦秀边。
济江元自阔，下水不劳牵。
风蝶勤依桨，春鸥懒避船。
王门高德业，幕府盛才贤。
行色兼多病，苍茫泛爱前。

「乘雨入行军六弟宅」
曙角凌云罢，春城带雨长。
水花分堑弱，巢燕得泥忙。
令弟雄军佐，凡才污省郎。
萍漂忍流涕，衰飒近中堂。

「宴胡侍御书堂」
江湖春欲暮，墙宇日犹微。
暗暗春籍满，轻轻花絮飞。
翰林名有素，墨客兴无违。
今夜文星动，吾侪醉不归。

「书堂饮既，夜复邀李尚书下马，月下赋绝句」
湖水林风相与清，残尊下马复同倾。
久判野鹤如霜鬓，遮莫邻鸡下五更。

「上巳日徐司录林园宴集」
鬓毛垂领白，花蕊亚枝红。
欹倒衰年废，招寻令节同。
薄衣临积水，吹面受和风。
有喜留攀桂，无劳问转蓬。

「奉送苏州李二十五长史丈之任」
星坼台衡地，曾为人所怜。
公侯终必复，经术昔相传。
食德见从事，克家何妙年。
一毛生凤穴，三尺献龙泉。
赤壁浮春暮，姑苏落海边。
客间头最白，惆怅此离筵。

「暮春江陵送马大卿公，恩命追赴阙下」
自古求忠孝，名家信有之。
吾贤富才术，此道未磷缁。
玉府标孤映，霜蹄去不疑。
激扬音韵彻，籍甚众多推。
潘陆应同调，孙吴亦异时。
北辰征事业，南纪赴恩私。
卿月升金掌，王春度玉墀。
熏风行应律，湛露即歌诗。
天意高难问，人情老易悲。
尊前江汉阔，后会且深期。

「暮春陪李尚书、李中丞过郑监湖亭泛舟」
海内文章伯，湖边意绪多。
玉尊移晚兴，桂楫带酣歌。
春日繁鱼鸟，江天足芰荷。
郑庄宾客地，衰白远来过。

「奉送蜀州柏二别驾将中丞命赴江陵起居…行军司马佐」
中丞问俗画熊频，爱弟传书彩鹢新。
迁转五州防御使，起居八座太夫人。
楚宫腊送荆门水，白帝云偷碧海春。
报与惠连诗不惜，知吾斑鬓总如银。

「夏日杨长宁宅送崔侍御、常正字入京」
醉酒扬雄宅，升堂子贱琴。
不堪垂老鬓，还对欲分襟。
天地西江远，星辰北斗深。
乌台俯麟阁，长夏白头吟。

「和江陵宋大少府暮春雨后同诸公及舍弟宴书斋」
渥洼汗血种，天上麒麟儿。
才士得神秀，书斋闻尔为。
棣华晴雨好，彩服暮春宜。
朋酒日欢会，老夫今始知。

「宇文晁尚书之甥崔彧司业之孙尚书之子重泛郑监前湖」
郊扉俗远长幽寂，野水春来更接连。
锦席淹留还出浦，葛巾欹侧未回船。
尊当霞绮轻初散，棹拂荷珠碎却圆。
不但习池归酩酊，君看郑谷去夤缘。

「多病执热奉怀李尚书」
衰年正苦病侵凌，首夏何须气郁蒸。
大水淼茫炎海接，奇峰硉兀火云升。
思沾道暍黄梅雨，敢望宫恩玉井冰。
不是尚书期不顾，山阴野雪兴难乘。

「水宿遣兴奉呈群公」
鲁钝乃多病，逢迎远复迷。
耳聋须画字，发短不胜篦。
泽国虽勤雨，炎天竟浅泥。
小江还积浪，弱缆且长堤。
归路非关北，行舟却向西。
暮年漂泊恨，今夕乱离啼。
童稚频书札，盘餐讵糁藜。
我行何到此，物理直难齐。
高枕翻星月，严城叠鼓鼙。
风号闻虎豹，水宿伴凫鹥。
异县惊虚往，同人惜解携。
蹉跎长泛鹢，展转屡鸣鸡。
嶷嶷瑚琏器，阴阴桃李蹊。
馀波期救涸，费日苦轻赍。
支策门阑邃，肩舆羽翮低。
自伤甘贱役，谁愍强幽栖。
巨海能无钓，浮云亦有梯。
勋庸思树立，语默可端倪。
赠粟囷应指，登桥柱必题。
丹心老未折，时访武陵溪。

「奉贺阳城郡王太夫人恩命加邓国太夫人」
卫幕衔恩重，潘舆送喜频。
济时瞻上将，锡号戴慈亲。
富贵当如此，尊荣迈等伦。
郡依封土旧，国与大名新。
紫诰鸾回纸，清朝燕贺人。
远传冬笋味，更觉彩衣春。
奕叶班姑史，芬芳孟母邻。
义方兼有训，词翰两如神。
委曲承颜体，鶱飞报主身。
可怜忠与孝，双美画骐驎。

「江陵望幸」
雄都元壮丽，望幸欻威神。
地利西通蜀，天文北照秦。
风烟含越鸟，舟楫控吴人。
未枉周王驾，终期汉武巡。
甲兵分圣旨，居守付宗臣。
早发云台仗，恩波起涸鳞。

「江边星月二首」
骤雨清秋夜，金波耿玉绳。
天河元自白，江浦向来澄。
映物连珠断，缘空一镜升。
馀光隐更漏，况乃露华凝。
江月辞风缆，江星别雾船。
鸡鸣还曙色，鹭浴自清川。
历历竟谁种，悠悠何处圆。
客愁殊未已，他夕始相鲜。

「舟月对驿近寺」
更深不假烛，月朗自明船。
金刹青枫外，朱楼白水边。
城乌啼眇眇，野鹭宿娟娟。
皓首江湖客，钩帘独未眠。

「舟中」
风餐江柳下，雨卧驿楼边。
结缆排鱼网，连樯并米船。
今朝云细薄，昨夜月清圆。
飘泊南庭老，只应学水仙。

「遣闷」
地阔平沙岸，舟虚小洞房。
使尘来驿道，城日避乌樯。
暑雨留蒸湿，江风借夕凉。
行云星隐见，叠浪月光芒。
萤鉴缘帷彻，蛛丝罥鬓长。
哀筝犹凭几，鸣笛竟沾裳。
倚著如秦赘，过逢类楚狂。
气冲看剑匣，颖脱抚锥囊。
妖孽关东臭，兵戈陇右创。
时清疑武略，世乱跼文场。
馀力浮于海，端忧问彼苍。
百年从万事，故国耿难忘。

「江陵节度阳城郡王新楼成王请严侍御判官赋七字句同作」
楼上炎天冰雪生，高尽燕雀贺新成。
碧窗宿雾濛濛湿，朱栱浮云细细轻。
杖钺褰帷瞻具美，投壶散帙有馀清。
自公多暇延参佐，江汉风流万古情。

「又作此奉卫王」
西北楼成雄楚都，远开山岳散江湖。
二仪清浊还高下，三伏炎蒸定有无。
推毂几年唯镇静，曳裾终日盛文儒。
白头授简焉能赋，愧似相如为大夫。

「舟出江陵南浦，奉寄郑少尹」
更欲投何处，飘然去此都。
形骸元土木，舟楫复江湖。
社稷缠妖气，干戈送老儒。
百年同弃物，万国尽穷途。
雨洗平沙静，天衔阔岸纡。
鸣螀随泛梗，别燕赴秋菰。
栖托难高卧，饥寒迫向隅。
寂寥相喣沫，浩荡报恩珠。
溟涨鲸波动，衡阳雁影徂。
南征问悬榻，东逝想乘桴。
滥窃商歌听，时忧卞泣诛。
经过忆郑驿，斟酌旅情孤。

「江南逢李龟年」
岐王宅里寻常见，崔九堂前几度闻。
正是江南好风景，落花时节又逢君。

「官亭夕坐戏简颜十少府」
南国调寒杵，西江浸日车。
客愁连蟋蟀，亭古带蒹葭。
不返青丝鞚，虚烧夜烛花。
老翁须地主，细细酌流霞。

「秋日荆南述怀三十韵」
昔承推奖分，愧匪挺生材。
迟暮宫臣忝，艰危衮职陪。
扬镳随日驭，折槛出云台。
罪戾宽犹活，干戈塞未开。
星霜玄鸟变，身世白驹催。
伏枕因超忽，扁舟任往来。
九钻巴噀火，三蛰楚祠雷。
望帝传应实，昭王问不回。
蛟螭深作横，豺虎乱雄猜。
素业行已矣，浮名安在哉。
琴乌曲怨愤，庭鹤舞摧颓。
秋雨漫湘水，阴风过岭梅。
苦摇求食尾，常曝报恩腮。
结舌防谗柄，探肠有祸胎。
苍茫步兵哭，展转仲宣哀。
饥籍家家米，愁征处处杯。
休为贫士叹，任受众人咍。
得丧初难识，荣枯划易该。
差池分组冕，合沓起蒿莱。
不必伊周地，皆知屈宋才。
汉庭和异域，晋史坼中台。
霸业寻常体，忠臣忌讳灾。
群公纷戮力，圣虑窅裴回。
数见铭钟鼎，真宜法斗魁。
愿闻锋镝铸，莫使栋梁摧。
盘石圭多翦，凶门毂少推。
垂旒资穆穆，祝网但恢恢。
赤雀翻然至，黄龙讵假媒。
贤非梦傅野，隐类凿颜坯。
自古江湖客，冥心若死灰。

「秋日荆南送石首薛明府辞满告别奉寄薛尚书颂德…三十韵」
南征为客久，西候别君初。
岁满归凫舄，秋来把雁书。
荆门留美化，姜被就离居。
闻道和亲入，垂名报国馀。
连枝不日并，八座几时除。
往者胡星孛，恭惟汉网疏。
风尘相澒洞，天地一丘墟。
殿瓦鸳鸯坼，宫帘翡翠虚。
钩陈摧徼道，枪櫐失储胥。
文物陪巡守，亲贤病拮据。
公时呵猰貐，首唱却鲸鱼。
势惬宗萧相，材非一范睢。
尸填太行道，血走浚仪渠。
滏口师仍会，函关愤已摅。
紫微临大角，皇极正乘舆。
赏从频峨冕，殊私再直庐。
岂惟高卫霍，曾是接应徐。
降集翻翔凤，追攀绝众狙。
侍臣双宋玉，战策两穰苴。
鉴澈劳悬镜，荒芜已荷锄。
向来披述作，重此忆吹嘘。
白发甘凋丧，青云亦卷舒。
经纶功不朽，跋涉体何如。
应讶耽湖橘，常餐占野蔬。
十年婴药饵，万里狎樵渔。
扬子淹投阁，邹生惜曳裾。
但惊飞熠耀，不记改蟾蜍。
烟雨封巫峡，江淮略孟诸。
汤池虽险固，辽海尚填淤。
努力输肝胆，休烦独起予。

「哭李尚书」
漳滨与蒿里，逝水竟同年。
欲挂留徐剑，犹回忆戴船。
相知成白首，此别间黄泉。
风雨嗟何及，江湖涕泫然。
修文将管辂，奉使失张骞。
史阁行人在，诗家秀句传。
客亭鞍马绝，旅榇网虫悬。
复魄昭丘远，归魂素浐偏。
樵苏封葬地，喉舌罢朝天。
秋色凋春草，王孙若个边。

「重题」
涕泗不能收，哭君余白头。
儿童相识尽，宇宙此生浮。
江雨铭旌湿，湖风井径秋。
还瞻魏太子，宾客减应刘。

「独坐」
悲愁回白首，倚杖背孤城。
江敛洲渚出，天虚风物清。
沧溟服衰谢，朱绂负平生。
仰羡黄昏鸟，投林羽翮轻。

「暮归」
霜黄碧梧白鹤栖，城上击柝复乌啼。
客子入门月皎皎，谁家捣练风凄凄。
南渡桂水阙舟楫，北归秦川多鼓鼙。
年过半百不称意，明日看云还杖藜。

「移居公安敬赠卫大郎钧」
卫侯不易得，余病汝知之。
雅量涵高远，清襟照等夷。
平生感意气，少小爱文辞。
河海由来合，风云若有期。
形容劳宇宙，质朴谢轩墀。
自古幽人泣，流年壮士悲。
水烟通径草，秋露接园葵。
入邑豺狼斗，伤弓鸟雀饥。
白头供宴语，乌几伴栖迟。
交态遭轻薄，今朝豁所思。

「公安送韦二少府匡赞」
逍遥公后世多贤，送尔维舟惜此筵。
念我能书数字至，将诗不必万人传。
时危兵甲黄尘里，日短江湖白发前。
古往今来皆涕泪，断肠分手各风烟。

「赠虞十五司马」
远师虞秘监，今喜识玄孙。
形像丹青逼，家声器宇存。
凄凉怜笔势，浩荡问词源。
爽气金天豁，清谈玉露繁。
伫鸣南岳凤，欲化北溟鲲。
交态知浮俗，儒流不异门。
过逢联客位，日夜倒芳尊。
沙岸风吹叶，云江月上轩。
百年嗟已半，四座敢辞喧。
书籍终相与，青山隔故园。

「公安县怀古」
野旷吕蒙营，江深刘备城。
寒天催日短，风浪与云平。
洒落君臣契，飞腾战伐名。
维舟倚前浦，长啸一含情。

「公安送李二十九弟晋肃入蜀，余下沔鄂」
正解柴桑缆，仍看蜀道行。
樯乌相背发，塞雁一行鸣。
南纪连铜柱，西江接锦城。
凭将百钱卜，飘泊问君平。

「宴王使君宅题二首」
汉主追韩信，苍生起谢安。
吾徒自漂泊，世事各艰难。
逆旅招邀近，他乡思绪宽。
不材甘朽质，高卧岂泥蟠。
泛爱容霜发，留欢卜夜闲。
自吟诗送老，相劝酒开颜。
戎马今何地，乡园独旧山。
江湖堕清月，酩酊任扶还。

「留别公安太易沙门」
隐居欲就庐山远，丽藻初逢休上人。
数问舟航留制作，长开箧笥拟心神。
沙村白雪仍含冻，江县红梅已放春。
先蹋炉峰置兰若，徐飞锡杖出风尘。

「晓发公安」
北城击柝复欲罢，东方明星亦不迟。
邻鸡野哭如昨日，物色生态能几时，舟楫眇然自此去，江湖远适无前期。
出门转眄已陈迹，药饵扶吾随所之。

「泊岳阳城下」
江国逾千里，山城仅百层。
岸风翻夕浪，舟雪洒寒灯。
留滞才难尽，艰危气益增。
图南未可料，变化有鲲鹏。

「缆船苦风，戏题四韵，奉简郑十三判官」
楚岸朔风疾，天寒鶬鸹呼。
涨沙霾草树，舞雪渡江湖。
吹帽时时落，维舟日日孤。
因声置驿外，为觅酒家垆。

「登岳阳楼」
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。

「陪裴使君登岳阳楼」
湖阔兼云雾，楼孤属晚晴。
礼加徐孺子，诗接谢宣城。
雪岸丛梅发，春泥百草生。
敢违渔父问，从此更南征。

「过南岳入洞庭湖」
洪波忽争道，岸转异江湖。
鄂渚分云树，衡山引舳舻。
翠牙穿裛桨，碧节上寒蒲。
病渴身何去，春生力更无。
壤童犁雨雪，渔屋架泥涂。
欹侧风帆满，微冥水驿孤。
悠悠回赤壁，浩浩略苍梧。
帝子留遗恨，曹公屈壮图。
圣朝光御极，残孽驻艰虞。
才淑随厮养，名贤隐锻炉。
邵平元入汉，张翰后归吴。
莫怪啼痕数，危樯逐夜乌。

「宿青草湖」
洞庭犹在目，青草续为名。
宿桨依农事，邮签报水程。
寒冰争倚薄，云月递微明。
湖雁双双起，人来故北征。

「宿白沙驿」
水宿仍馀照，人烟复此亭。
驿边沙旧白，湖外草新青。
万象皆春气，孤槎自客星。
随波无限月，的的近南溟。

「湘夫人祠」
肃肃湘妃庙，空墙碧水春。
虫书玉佩藓，燕舞翠帷尘。
晚泊登汀树，微馨借渚蘋。
苍梧恨不尽，染泪在丛筠。

「祠南夕望」
百丈牵江色，孤舟泛日斜。
兴来犹杖屦，目断更云沙。
山鬼迷春竹，湘娥倚暮花。
湖南清绝地，万古一长嗟。

「登白马潭」
水生春缆没，日出野船开。
宿鸟行犹去，丛花笑不来。
人人伤白首，处处接金杯。
莫道新知要，南征且未回。

「归雁」
闻道今春雁，南归自广州。
见花辞涨海，避雪到罗浮。
是物关兵气，何时免客愁。
年年霜露隔，不过五湖秋。

「野望」
纳纳乾坤大，行行郡国遥。
云山兼五岭，风壤带三苗。
野树侵江阔，春蒲长雪消。
扁舟空老去，无补圣明朝。

「入乔口」
漠漠旧京远，迟迟归路赊。
残年傍水国，落日对春华。
树蜜早蜂乱，江泥轻燕斜。
贾生骨已朽，凄恻近长沙。

「铜官渚守风」
不夜楚帆落，避风湘渚间。
水耕先浸草，春火更烧山。
早泊云物晦，逆行波浪悭。
飞来双白鹤，过去杳难攀。

「北风」
春生南国瘴，气待北风苏。
向晚霾残日，初宵鼓大炉。
爽携卑湿地，声拔洞庭湖。
万里鱼龙伏，三更鸟兽呼。
涤除贪破浪，愁绝付摧枯。
执热沉沉在，凌寒往往须。
且知宽疾肺，不敢恨危途。
再宿烦舟子，衰容问仆夫。
今晨非盛怒，便道即长驱。
隐几看帆席，云州涌坐隅。

「双枫浦」
辍棹青枫浦，双枫旧已摧。
自惊衰谢力，不道栋梁材。
浪足浮纱帽，皮须截锦苔。
江边地有主，暂借上天回。

「奉送王信州崟北归」
朝廷防盗贼，供给愍诛求。
下诏选郎署，传声能典州。
苍生今日困，天子向时忧。
井屋有烟起，疮痍无血流。
壤歌唯海甸，画角自山楼。
白发寐常早，荒榛农复秋。
解龟逾卧辙，遣骑觅扁舟。
徐榻不知倦，颍川何以酬。
尘生彤管笔，寒腻黑貂裘。
高义终焉在，斯文去矣休。
别离同雨散，行止各云浮。
林热鸟开口，江浑鱼掉头。
尉佗虽北拜，太史尚南留。
军旅应都息，寰区要尽收。
九重思谏诤，八极念怀柔。
徙倚瞻王室，从容仰庙谋。
故人持雅论，绝塞豁穷愁。
复见陶唐理，甘为汗漫游。

「江阁卧病走笔寄呈崔、卢两侍御」
客子庖厨薄，江楼枕席清。
衰年病只瘦，长夏想为情。
滑忆雕胡饭，香闻锦带羹。
溜匙兼暖腹，谁欲致杯罂。

「潭州送韦员外牧韶州」
炎海韶州牧，风流汉署郎。
分符先令望，同舍有辉光。
白首多年疾，秋天昨夜凉。
洞庭无过雁，书疏莫相忘。

「江阁对雨有怀行营裴二端公」
南纪风涛壮，阴晴屡不分。
野流行地日，江入度山云。
层阁凭雷殷，长空水面文。
雨来铜柱北，应洗伏波军。

「酬韦韶州见寄」
养拙江湖外，朝廷记忆疏。
深惭长者辙，重得故人书。
白发丝难理，新诗锦不如。
虽无南去雁，看取北来鱼。

「千秋节有感二首」
自罢千秋节，频伤八月来。
先朝常宴会，壮观已尘埃。
凤纪编生日，龙池堑劫灰。
湘川新涕泪，秦树远楼台。
宝镜群臣得，金吾万国回。
衢尊不重饮，白首独馀哀。
御气云楼敞，含风彩仗高。
仙人张内乐，王母献宫桃。
罗袜红蕖艳，金羁白雪毛。
舞阶衔寿酒，走索背秋毫。
圣主他年贵，边心此日劳。
桂江流向北，满眼送波涛。

「晚秋长沙蔡五侍御饮筵，送殷六参军归澧州觐省」
佳士欣相识，慈颜望远游。
甘从投辖饮，肯作置书邮。
高鸟黄云暮，寒蝉碧树秋。
湖南冬不雪，吾病得淹留。

「湖中送敬十使君适广陵」
相见各头白，其如离别何。
几年一会面，今日复悲歌。
少壮乐难得，岁寒心匪他。
气缠霜匣满，冰置玉壶多。
遭乱实漂泊，济时曾琢磨。
形容吾校老，胆力尔谁过。
秋晚岳增翠，风高湖涌波。
鶱腾访知己，淮海莫蹉跎。

「长沙送李十一」
与子避地西康州，洞庭相逢十二秋。
远愧尚方曾赐履，竟非吾土倦登楼。
久存胶漆应难并，一辱泥涂遂晚收。
李杜齐名真忝窃，朔云寒菊倍离忧。

「重送刘十弟判官」
分源豕韦派，别浦雁宾秋。
年事推兄忝，人才觉弟优。
经过辨丰剑，意气逐吴钩。
垂翅徒衰老，先鞭不滞留。
本枝凌岁晚，高义豁穷愁。
他日临江待，长沙旧驿楼。

「奉赠卢五丈参谋」
恭惟同自出，妙选异高标。
入幕知孙楚，披襟得郑侨。
丈人藉才地，门阀冠云霄。
老矣逢迎拙，相于契托饶。
赐钱倾府待，争米驻船遥。
邻好艰难薄，氓心杼轴焦。
客星空伴使，寒水不成潮。
素发干垂领，银章破在腰。
说诗能累夜，醉酒或连朝。
藻翰惟牵率，湖山合动摇。
时清非造次，兴尽却萧条。
天子多恩泽，苍生转寂寥。
休传鹿是马，莫信鵩如鸮。
未解依依袂，还斟泛泛瓢。
流年疲蟋蟀，体物幸鹪鹩。
辜负沧洲愿，谁云晚见招。

「登舟将适汉阳」
春宅弃汝去，秋帆催客归。
庭蔬尚在眼，浦浪已吹衣。
生理飘荡拙，有心迟暮违。
中原戎马盛，远道素书稀。
塞雁与时集，樯乌终岁飞。
鹿门自此往，永息汉阴机。

「暮秋将归秦，留别湖南幕府亲友」
水阔苍梧野，天高白帝秋。
途穷那免哭，身老不禁愁。
大府才能会，诸公德业优。
北归冲雨雪，谁悯敝貂裘。

「送卢十四弟侍御护韦尚书灵榇归上都二十韵」
素幕渡江远，朱幡登陆微。
悲鸣驷马顾，失涕万人挥。
参佐哭辞毕，门阑谁送归。
从公伏事久，之子俊才稀。
长路更执绋，此心犹倒衣。
感恩义不小，怀旧礼无违。
墓待龙骧诏，台迎獬豸威。
深衷见士则，雅论在兵机。
戎狄乘妖气，尘沙落禁闱。
往年朝谒断，他日扫除非。
但促铜壶箭，休添玉帐旂。
动询黄阁老，肯虑白登围。
万姓疮痍合，群凶嗜欲肥。
刺规多谏诤，端拱自光辉。
俭约前王体，风流后代希。
对扬期特达，衰朽再芳菲。
空里愁书字，山中疾采薇。
拨杯要忽罢，抱被宿何依。
眼冷看征盖，儿扶立钓矶。
清霜洞庭叶，故就别时飞。

「哭李常侍峄二首」
一代风流尽，修文地下深。
斯人不重见，将老失知音。
短日行梅岭，寒山落桂林。
长安若个畔，犹想映貂金。
青琐陪双入，铜梁阻一辞。
风尘逢我地，江汉哭君时。
次第寻书札，呼儿检赠诗。
发挥王子表，不愧史臣词。

「哭韦大夫之晋」
凄怆郇瑕色，差池弱冠年。
丈人叨礼数，文律早周旋。
台阁黄图里，簪裾紫盖边。
尊荣真不忝，端雅独翛然。
贡喜音容间，冯招病疾缠。
南过骇仓卒，北思悄联绵。
鵩鸟长沙讳，犀牛蜀郡怜。
素车犹恸哭，宝剑谷高悬。
汉道中兴盛，韦经亚相传。
冲融标世业，磊落映时贤。
城府深朱夏，江湖眇霁天。
绮楼关树顶，飞旐泛堂前。
帟幕疑风燕，笳箫急暮蝉。
兴残虚白室，迹断孝廉船。
童孺交游尽，喧卑俗事牵。
老来多涕泪，情在强诗篇。
谁寄方隅理，朝难将帅权。
春秋褒贬例，名器重双全。

「舟中夜雪，有怀卢十四侍御弟」
朔风吹桂水，朔雪夜纷纷。
暗度南楼月，寒深北渚云。
烛斜初近见，舟重竟无闻。
不识山阴道，听鸡更忆君。

「对雪」
北雪犯长沙，胡云冷万家。
随风且间叶，带雨不成花。
金错囊从罄，银壶酒易赊。
无人竭浮蚁，有待至昏鸦。

「楼上」
天地空搔首，频抽白玉簪。
皇舆三极北，身事五湖南。
恋阙劳肝肺，论材愧杞楠。
乱离难自救，终是老湘潭。

「冬晚送长孙渐舍人归州」
参卿休坐幄，荡子不还乡。
南客潇湘外，西戎鄠杜旁。
衰年倾盖晚，费日系舟长。
会面思来札，销魂逐去樯。
云晴鸥更舞，风逆雁无行。
匣里雌雄剑，吹毛任选将。

「暮冬送苏四郎徯兵曹适桂州」
飘飘苏季子，六印佩何迟。
早作诸侯客，兼工古体诗。
尔贤埋照久，余病长年悲。
卢绾须征日，楼兰要斩时。
岁阳初盛动，王化久磷缁。
为入苍梧庙，看云哭九疑。

「风疾舟中伏枕书怀三十六韵，奉呈湖南亲友」
轩辕休制律，虞舜罢弹琴。
尚错雄鸣管，犹伤半死心。
圣贤名古邈，羁旅病年侵。
舟泊常依震，湖平早见参。
如闻马融笛，若倚仲宣襟。
故国悲寒望，群云惨岁阴。
水乡霾白屋，枫岸叠青岑。
郁郁冬炎瘴，濛濛雨滞淫。
鼓迎非祭鬼，弹落似鸮禽。
兴尽才无闷，愁来遽不禁。
生涯相汩没，时物自萧森。
疑惑尊中弩，淹留冠上簪。
牵裾惊魏帝，投阁为刘歆。
狂走终奚适，微才谢所钦。
吾安藜不糁，汝贵玉为琛。
乌几重重缚，鹑衣寸寸针。
哀伤同庾信，述作异陈琳。
十暑岷山葛，三霜楚户砧。
叨陪锦帐座，久放白头吟。
反朴时难遇，忘机陆易沈。
应过数粒食，得近四知金。
春草封归恨，源花费独寻。
转蓬忧悄悄，行药病涔涔。
瘗夭追潘岳，持危觅邓林。
蹉跎翻学步，感激在知音。
却假苏张舌，高夸周宋镡。
纳流迷浩汗，峻址得嶔崟。
城府开清旭，松筠起碧浔。
披颜争倩倩，逸足竞駸駸。
朗鉴存愚直，皇天实照临。
公孙仍恃险，侯景未生擒。
书信中原阔，干戈北斗深。
畏人千里井，问俗九州箴。
战血流依旧，军声动至今。
葛洪尸定解，许靖力还任。
家事丹砂诀，无成涕作霖。

「奉赠萧二十使君」
昔在严公幕，俱为蜀使臣。
艰危参大府，前后间清尘。
起草鸣先路，乘槎动要津。
王凫聊暂出，萧雉只相驯。
终始任安义，荒芜孟母邻。
联翩匍匐礼，意气死生亲。
张老存家事，嵇康有故人。
食恩惭卤莽，镂骨抱酸辛。
巢许山林志，夔龙廊庙珍。
鹏图仍矫翼，熊轼且移轮。
磊落衣冠地，苍茫土木身。
埙篪鸣自合，金石莹逾新。
重忆罗江外，同游锦水滨。
结欢随过隙，怀旧益沾巾。
旷绝含香舍，稽留伏枕辰。
停骖双阙早，回雁五湖春。
不达长卿病，从来原宪贫。
监河受贷粟，一起辙中鳞。

「奉送二十三舅录事之摄郴州」
贤良归盛族，吾舅尽知名。
徐庶高交友，刘牢出外甥。
泥涂岂珠玉，环堵但柴荆。
衰老悲人世，驱驰厌甲兵。
气春江上别，泪血渭阳情。
舟鹢排风影，林乌反哺声。
永嘉多北至，句漏且南征。
必见公侯复，终闻盗贼平。
郴州颇凉冷，橘井尚凄清。
从役何蛮貊，居官志在行。

「送魏二十四司直充岭南掌选崔郎中判官兼寄韦韶州」
选曹分五岭，使者历三湘。
才美膺推荐，君行佐纪纲。
佳声斯共远，雅节在周防。
明白山涛鉴，嫌疑陆贾装。
故人湖外少，春日岭南长。
凭报韶州牧，新诗昨寄将。

「送赵十七明府之县」
连城为宝重，茂宰得才新。
山雉迎舟楫，江花报邑人。
论交翻恨晚，卧病却愁春。
惠爱南翁悦，馀波及老身。

「燕子来舟中作」
湖南为客动经春，燕子衔泥两度新。
旧入故园常识主，如今社日远看人。
可怜处处巢君室，何异飘飘托此身。
暂语船樯还起去，穿花落水益沾巾。

「同豆卢峰知字韵」
炼金欧冶子，喷玉大宛儿。
符彩高无敌，聪明达所为。
梦兰他日应，折桂早年知。
烂漫通经术，光芒刷羽仪。
谢庭瞻不远，潘省会于斯。
倡和将雏曲，田翁号鹿皮。

「归雁二首」
万里衡阳雁，今年又北归。
双双瞻客上，一一背人飞。
云里相呼疾，沙边自宿稀。
系书元浪语，愁寂故山薇。
欲雪违胡地，先花别楚云。
却过清渭影，高起洞庭群。
塞北春阴暮，江南日色曛。
伤弓流落羽，行断不堪闻。

「小寒食舟中作」
佳辰强饭食犹寒，隐几萧条带鹖冠。
春水船如天上坐，老年花似雾中看。
娟娟戏蝶过闲幔，片片轻鸥下急湍。
云白山青万馀里，愁看直北是长安。

「清明二首」
朝来新火起新烟，湖色春光净客船。
绣羽衔花他自得，红颜骑竹我无缘。
胡童结束还难有，楚女腰肢亦可怜。
不见定王城旧处，长怀贾傅井依然。
虚沾焦举为寒食，实藉严君卖卜钱。
钟鼎山林各天性，浊醪粗饭任吾年。
此身飘泊苦西东，右臂偏枯半耳聋。
寂寂系舟双下泪，悠悠伏枕左书空。
十年蹴踘将雏远，万里秋千习俗同。
旅雁上云归紫塞，家人钻火用青枫。
秦城楼阁烟花里，汉主山河锦绣中。
风水春来洞庭阔，白蘋愁杀白头翁。

「发潭州」
夜醉长沙酒，晓行湘水春。
岸花飞送客，樯燕语留人。
贾傅才未有，褚公书绝伦。
高名前后事，回首一伤神。

「回棹」
宿昔试安命，自私犹畏天。
劳生系一物，为客费多年。
衡岳江湖大，蒸池疫疠偏。
散才婴薄俗，有迹负前贤。
巾拂那关眼，瓶罍易满船。
火云滋垢腻，冻雨裛沉绵。
强饭莼添滑，端居茗续煎。
清思汉水上，凉忆岘山巅。
顺浪翻堪倚，回帆又省牵。
吾家碑不昧，王氏井依然。
几杖将衰齿，茅茨寄短椽。
灌园曾取适，游寺可终焉。
遂性同渔父，成名异鲁连。
篙师烦尔送，朱夏及寒泉。

「赠韦七赞善」
乡里衣冠不乏贤，杜陵韦曲未央前。
尔家最近魁三象，时论同归尺五天。
北走关山开雨雪，南游花柳塞云烟。
洞庭春色悲公子，鰕菜忘归范蠡船。

「奉酬寇十侍御锡见寄四韵，复寄寇」
往别郇瑕地，于今四十年。
来簪御府笔，故泊洞庭船。
诗忆伤心处，春深把臂前。
南瞻按百越，黄帽待君偏。

「酬郭十五受判官」
才微岁老尚虚名，卧病江湖春复生。
药裹关心诗总废，花枝照眼句还成。
只同燕石能星陨，自得隋珠觉夜明。
乔口橘洲风浪促，系帆何惜片时程。

「衡州送李大夫七丈勉赴广州」
斧钺下青冥，楼船过洞庭。
北风随爽气，南斗避文星。
日月笼中鸟，乾坤水上萍。
王孙丈人行，垂老见飘零。

「哭长孙侍御」
道为谋书重，名因赋颂雄。
礼闱曾擢桂，宪府旧乘骢。
流水生涯尽，浮云世事空。
唯馀旧台柏，萧瑟九原中。

「虢国夫人」
虢国夫人承主恩，平明上马入宫门。
却嫌脂粉涴颜色，澹扫蛾眉朝至尊。

「军中醉饮寄沈八、刘叟」
酒渴爱江清，馀甘漱晚汀。
软沙欹坐稳，冷石醉眠醒。
野膳随行帐，华音发从伶。
数杯君不见，醉已遣沉冥。

「杜鹃行」
古时杜宇称望帝，魂作杜鹃何微细。
跳枝窜叶树木中，抢佯瞥捩雌随雄。
毛衣惨黑貌憔悴，众鸟安肯相尊崇。
隳形不敢栖华屋，短翮唯愿巢深丛。
穿皮啄朽觜欲秃，苦饥始得食一虫。
谁言养雏不自哺，此语亦足为愚蒙。
声音咽咽如有谓，号啼略与婴儿同。
口干垂血转迫促，似欲上诉于苍穹。
蜀人闻之皆起立，至今斅学效遗风，乃知变化不可穷。
岂知昔日居深宫，嫔嫱左右如花红。

「闻惠二过东溪特一送」
惠子白驹瘦，归溪唯病身。
皇天无老眼，空谷滞斯人。
崖蜜松花熟，山杯竹叶新。
柴门了无事，黄绮未称臣。

「舟泛洞庭」
蛟室围青草，龙堆拥白沙。
护江盘古木，迎棹舞神鸦。
破浪南风正，收帆畏日斜。
云山千万叠，底处上仙槎。

「李盐铁二首」
落叶春风起，高城烟雾开。
杂花分户映，娇燕入檐回。
一见能倾产，虚怀只爱才。
盐官虽绊骥，名是汉庭来。

「长吟」
江渚翻鸥戏，官桥带柳阴。
江飞竞渡日，草见蹋春心。
已拨形骸累，真为烂漫深。
赋诗歌句稳，不免自长吟。

「绝句九首」
闻道巴山里，春船正好行。
都将百年兴，一望九江城。
水槛温江口，茅堂石笋西。
移船先主庙，洗药浣沙溪。
设道春来好，狂风大放颠。
吹花随水去，翻却钓鱼船。

「瞿唐怀古」
西南万壑注，勍敌两崖开。
地与山根裂，江从月窟来。
削成当白帝，空曲隐阳台。
疏凿功虽美，陶钧力大哉。

「送司马入京」
群盗至今日，先朝忝从臣。
叹君能恋主，久客羡归秦。
黄阁长司谏，丹墀有故人。
向来论社稷，为话涕沾巾。

「惜别行送刘仆射判官」
闻道南行市骏马，不限匹数军中须。
襄阳幕府天下异，主将俭省忧艰虞。
只收壮健胜铁甲，岂因格斗求龙驹。
而今西北自反胡，骐驎荡尽一匹无。
龙媒真种在帝都，子孙永落西南隅。
向非戎事备征伐，君肯辛苦越江湖。
江湖凡马多憔悴，衣冠往往乘蹇驴。
梁公富贵于身疏，号令明白人安居。
俸钱时散士子尽，府库不为骄豪虚。
以兹报主寸心赤，气却西戎回北狄。
罗网群马籍马多，气在驱驰出金帛。
刘侯奉使光推择，滔滔才略沧溟窄。
杜陵老翁秋系船，扶病相识长沙驿。
强梳白发提胡卢，手把菊花路旁摘。
九州兵革浩茫茫，三叹聚散临重阳。
当杯对客忍流涕，君不觉老夫神内伤。

「呀鹘行」
病鹘孤飞俗眼丑，每夜江边宿衰柳。
清秋落日已侧身，过雁归鸦错回首。
紧脑雄姿迷所向，疏翮稀毛不可状。
强神迷复皂雕前，俊才早在苍鹰上。
风涛飒飒寒山阴，熊罴欲蛰龙蛇深。
念尔此时有一掷，失声溅血非其心。

「狂歌行，赠四兄」
与兄行年校一岁，贤者是兄愚者弟。
兄将富贵等浮云，弟切功名好权势。
长安秋雨十日泥，我曹鞴马听晨鸡。
公卿朱门未开锁，我曹已到肩相齐。
吾兄睡稳方舒膝，不袜不巾蹋晓日。
男啼女哭莫我知，身上须缯腹中实。
今年思我来嘉州。
嘉州酒重花绕楼。
楼头吃酒楼下卧，长歌短咏还相酬。
四时八节还拘礼，女拜弟妻男拜弟。
幅巾鞶带不挂身，头脂足垢何曾洗。
吾兄吾兄巢许伦，一生喜怒长任真。
日斜枕肘寝已熟，啾啾唧唧为何人。

「逃难」
五十头白翁，南北逃世难。
疏布缠枯骨，奔走苦不暖。
已衰病方入，四海一涂炭。
乾坤万里内，莫见容身畔。
妻孥复随我，回首共悲叹。
故国莽丘墟，邻里各分散。
归路从此迷，涕尽湘江岸。

「寄高適」
楚隔乾坤远，难招病客魂。
诗名惟我共，世事与谁论。
北阙更新主，南星落故园。
定知相见日，烂漫倒芳尊。

「送灵州李判官」
犬戎腥四海，回首一茫茫。
血战乾坤赤，氛迷日月黄。
将军专策略，幕府盛材良。
近贺中兴主，神兵动朔方。

「与严二郎奉礼别」
别君谁暖眼，将老病缠身。
出涕同斜日，临风看去尘。
商歌还入夜，巴俗自为邻。
尚愧微躯在，遥闻盛礼新。
山东群盗散，阙下受降频。
诸将归应尽，题书报旅人。

「巴西驿亭观江涨，呈窦使君二首」
转惊波作怒，即恐岸随流。
赖有杯中物，还同海上鸥。
关心小剡县，傍眼见扬州。
为接情人饮，朝来减半愁。
向晚波微绿，连空岸脚青。
日兼春有暮，愁与醉无醒。
漂泊犹杯酒，踌躇此驿亭。
相看万里外，同是一浮萍。

「遣忧」
乱离知又甚，消息苦难真。
受谏无今日，临危忆古人。
纷纷乘白马，攘攘著黄巾。
隋氏留宫室，焚烧何太频。

「早花」
西京安稳未，不见一人来。
腊日巴江曲，山花已自开。
盈盈当雪杏，艳艳待春梅。
直苦风尘暗，谁忧容鬓催。

「巴山」
巴山遇中使，云自峡城来。
盗贼还奔突，乘舆恐未回。
天寒邵伯树，地阔望仙台。
狼狈风尘里，群臣安在哉。

「收京」
复道收京邑，兼闻杀犬戎。
衣冠却扈从，车驾已还宫。
克复成如此，安危在数公。
莫令回首地，恸哭起悲风。

「巴西闻收宫阙，送班司马入京」
闻道收宗庙，鸣銮自陕归。
倾都看黄屋，正殿引朱衣。
剑外春天远，巴西敕使稀。
念君经世乱，匹马向王畿。

「花底」
紫萼扶千蕊，黄须照万花。
忽疑行暮雨，何事入朝霞。
恐是潘安县，堪留卫玠车。
深知好颜色，莫作委泥沙。

「柳边」
只道梅花发，那知柳亦新。
枝枝总到地，叶叶自开春。
紫燕时翻翼，黄鹂不露身。
汉南应老尽，霸上远愁人。

「送窦九归成都」
文章亦不尽，窦子才纵横。
非尔更苦节，何人符大名。
读书云阁观，问绢锦官城。
我有浣花竹，题诗须一行。

「赠裴南部，闻袁判官自来欲有按问」
尘满莱芜甑，堂横单父琴。
人皆知饮水，公辈不偷金。
梁狱书因上，秦台镜欲临。
独醒时所嫉，群小谤能深。
即出黄沙在，何须白发侵。
使君传旧德，已见直绳心。

「奉使崔都水翁下峡」
无数涪江筏，鸣桡总发时。
别离终不久，宗族忍相遗。
白狗黄牛峡，朝云暮雨祠。
所过频问讯，到日自题诗。

「题郪县郭三十二明府茅屋壁」
江头且系船，为尔独相怜。
云散灌坛雨，春青彭泽田。
频惊适小国，一拟问高天。
别后巴东路，逢人问几贤。

「遣闷戏呈路十九曹长」
江浦雷声喧昨夜，春城雨色动微寒。
黄鹂并坐交愁湿，白鹭群飞大剧干。
晚节渐于诗律细，谁家数去酒杯宽。
惟吾最爱清狂客，百遍相看意未阑。

「随章留后新亭会送诸君」
新亭有高会，行子得良时。
日动映江幕，风鸣排槛旗。
绝荤终不改，劝酒欲无词。
已堕岘山泪，因题零雨诗。

「东津送韦讽摄阆州录事」
闻说江山好，怜君吏隐兼。
宠行舟远泛，怯别酒频添。
推荐非承乏，操持必去嫌。
他时如按县，不得慢陶潜。

「客旧馆」
陈迹随人事，初秋别此亭。
重来梨叶赤，依旧竹林青。
风幔何时卷，寒砧昨夜声。
无由出江汉，愁绪月冥冥。

「阆州奉送二十四舅使自京赴任青城」
闻道王乔舄，名因太史传。
如何碧鸡使，把诏紫微天。
秦岭愁回马，涪江醉泛船。
青城漫污杂，吾舅意凄然。

「愁坐」
高斋常见野，愁坐更临门。
十月山寒重，孤城月水昏。
葭萌氐种迥，左担犬戎存。
终日忧奔走，归期未敢论。

「陪郑公秋晚北池临眺」
北池云水阔，华馆辟秋风。
独鹤元依渚，衰荷且映空。
采菱寒刺上，蹋藕野泥中。
素楫分曹往，金盘小径通。
萋萋露草碧，片片晚旗红。
杯酒沾津吏，衣裳与钓翁。
异方初艳菊，故里亦高桐。
摇落关山思，淹留战伐功。
严城殊未掩，清宴已知终。
何补参卿事，欢娱到薄躬。

「去蜀」
五载客蜀郡，一年居梓州。
如何关塞阻，转作潇湘游。
世事已黄发，残生随白鸥。
安危大臣在，不必泪长流。

「放船」
收帆下急水，卷幔逐回滩。
江市戎戎暗，山云淰淰寒。
村荒无径入，独鸟怪人看。
已泊城楼底，何曾夜色阑。

「哭台州郑司户苏少监」
故旧谁怜我，平生郑与苏。
存亡不重见，丧乱独前途。
豪俊何人在，文章扫地无。
羁游万里阔，凶问一年俱。
白首中原上，清秋大海隅。
夜台当北斗，泉路著东吴。
得罪台州去，时危弃硕儒。
移官蓬阁后，谷贵没潜夫。
流恸嗟何及，衔冤有是夫。
道消诗兴废，心息酒为徒。
许与才虽薄，追随迹未拘。
班扬名甚盛，嵇阮逸相须。
会取君臣合，宁铨品命殊。
贤良不必展，廊庙偶然趋。
胜决风尘际，功安造化炉。
从容拘旧学，惨澹閟阴符。
摆落嫌疑久，哀伤志力输。
俗依绵谷异，客对雪山孤。
童稚思诸子，交朋列友于。
情乖清酒送，望绝抚坟呼。
疟病餐巴水，疮痍老蜀都。
飘零迷哭处，天地日榛芜。

「送王侍御往东川，放生池祖席」
东川诗友合，此赠怯轻为。
况复传宗近，空然惜别离。
梅花交近野，草色向平池。
倘忆江边卧，归期愿早知。

「惠义寺送王少尹赴成都」
苒苒谷中寺，娟娟林表峰。
阑干上处远，结构坐来重。
骑马行春径，衣冠起晚钟。
云门青寂寂，此别惜相从。

「避地」
避地岁时晚，窜身筋骨劳。
诗书遂墙壁，奴仆且旌旄。
行在仅闻信，此生随所遭。
神尧旧天下，会见出腥臊。

「惠义寺园送辛员外」
朱樱此日垂朱实，郭外谁家负郭田。
万里相逢贪握手，高才却望足离筵。

「又送」
双峰寂寂对春台，万竹青青照客杯。
细草留连侵坐软，残花怅望近人开。
同舟昨日何由得，并马今朝未拟回。
直到绵州始分首，江边树里共谁来。

「九日登梓州城」
客心惊暮序，宾雁下襄州。
共赏重阳节，言寻戏马游。
湖风秋戍柳，江雨暗山楼。
且酌东篱菊，聊祛南国愁。

「阙题」
三月雪连夜，未应伤物华。
只缘春欲尽，留著伴梨花。

「句」
寒食少天气，东风多柳花。
小桃知客意，春尽始开花。

「奉和上元酺宴应诏」
甲乙遇灾年，周隋送上弦。
妖星六丈出，沴气七重悬。
赤县空无主，苍生欲问天。
龟龙开宝命，云火昭灵庆。
万物睹真人，千秋逢圣政。
祖宗玄泽远，文武休光盛。
大号域中平，皇威天下惊。
参辰昭文物，宇宙浃声名。
汉后三章令，周王五伐兵。
匈奴穷地角，本自远正朔。
骄子起天街，由来亏礼乐。
一衣扫风雨，再战夷屯剥。
清明日月旦，萧索烟云涣。
寒暑既平分，阴阳复贞观。
惟神谐妙物，乃圣符幽赞。
下武发祯祥，平阶属会昌。
金泥封日观，璧水匝明堂。
业盛勋华德，兴包天地皇。
孝思义罔极，易礼光前式。
天焕三辰辉，灵书五云色。
敬时穷发敛，卜代盈千亿。
五纬聚华轩，重光入望园。
公卿论至道，天子拜昌言。
雷解初开出，星空即便元。
瑶台凉景荐，银阙秋阴遍。
百戏骋鱼龙，千门壮宫殿。
深仁洽蛮徼，恺乐周寰县。
宣室召群臣，明庭礼百神。
仰德还符日，沾恩更似春。
襄城非牧竖，楚国有巴人。

「广溪峡」
广溪三峡首，旷望兼川陆。
山路绕羊肠，江城镇鱼腹。
乔林百丈偃，飞水千寻瀑。
惊浪回高天，盘涡转深谷。
汉氏昔云季，中原争逐鹿。
天下有英雄，襄阳有龙伏。
常山集军旅，永安兴版筑。
池台忽已倾，邦家遽沦覆。
庸才若刘禅，忠佐为心腹。
设险犹可存，当无贾生哭。

「巫峡」
三峡七百里，唯言巫峡长。
重岩窅不极，叠嶂凌苍苍。
绝壁横天险，莓苔烂锦章。
入夜分明见，无风波浪狂。
忠信吾所蹈，泛舟亦何伤。
可以涉砥柱，可以浮吕梁。
美人今何在，灵芝徒有芳。
山空夜猿啸，征客泪沾裳。

「西陵峡」
绝壁耸万仞，长波射千里。
盘薄荆之门，滔滔南国纪。
楚都昔全盛，高丘烜望祀。
秦兵一旦侵，夷陵火潜起。
四维不复设，关塞良难恃。
洞庭且忽焉，孟门终已矣。
自古天地辟，流为峡中水。
行旅相赠言，风涛无极已。
及余践斯地，瑰奇信为美。
江山若有灵，千载伸知己。

「从军行」
烽火照西京，心中自不平。
牙璋辞凤阙，铁骑绕龙城。
雪暗凋旗画，风多杂鼓声。
宁为百夫长，胜作一书生。

「刘生」
卿家本六郡，年长入三秦。
白璧酬知己，黄金谢主人。
剑锋生赤电，马足起红尘。
日暮歌钟发，喧喧动四邻。

「骢马」
骢马铁连钱，长安侠少年。
帝畿平若水，官路直如弦。
夜玉妆车轴，秋金铸马鞭。
风霜但自保，穷达任皇天。

「出塞」
塞外欲纷纭，雌雄犹未分。
明堂占气色，华盖辨星文。
二月河魁将，三千太乙军。
丈夫皆有志，会见立功勋。

「有所思」
贱妾留南楚，征夫向北燕。
三秋方一日，少别比千年。
不掩嚬红缕，无论数绿钱。
相思明月夜，迢递白云天。

「梅花落」
窗外一株梅，寒花五出开。
影随朝日远，香逐便风来。
泣对铜钩障，愁看玉镜台。
行人断消息，春恨几裴回。

「折杨柳」
边地遥无极，征人去不还。
秋容凋翠羽，别泪损红颜。
望断流星驿，心驰明月关。
藁砧何处在，杨柳自堪攀。

「紫骝马」
侠客重周游，金鞭控紫骝。
蛇弓白羽箭，鹤辔赤茸鞦。
发迹来南海，长鸣向北州。
匈奴今未灭，画地取封侯。

「战城南」
塞北途辽远，城南战苦辛。
幡旗如鸟翼，甲胄似鱼鳞。
冻水寒伤马，悲风愁杀人。
寸心明白日，千里暗黄尘。

「送临津房少府」
岐路三秋别，江津万里长。
烟霞驻征盖，弦奏促飞觞。
阶树含斜日，池风泛早凉。
赠言未终竟，流涕忽沾裳。

「送丰城王少府」
愁结乱如麻，长天照落霞。
离亭隐乔树，沟水浸平沙。
左尉才何屈，东关望渐赊。
行看转牛斗，持此报张华。

「送郑州周司空」
汉国临清渭，京城枕浊河。
居人下珠泪，宾御促骊歌。
望极关山远，秋深烟雾多。
唯馀三五夕，明月暂经过。

「送梓州周司功」
御沟一相送，征马屡盘桓。
言笑方无日，离忧独未宽。
举杯聊劝酒，破涕暂为欢。
别后风清夜，思君蜀路难。

「送杨处士反初卜居曲江」
雁门归去远，垂老脱袈裟。
萧寺休为客，曹溪便寄家。
绿琪千岁树，黄槿四时花。
别怨应无限，门前桂水斜。

「途中」
悠悠辞鼎邑，去去指金墉。
途路盈千里，山川亘百重。
风行常有地，云出本多峰。
郁郁园中柳，亭亭山上松。
客心殊不乐，乡泪独无从。

「送刘校书从军」
天将下三宫，星门召五戎。
坐谋资庙略，飞檄伫文雄。
赤土流星剑，乌号明月弓。
秋阴生蜀道，杀气绕湟中。
风雨何年别，琴尊此日同。
离亭不可望，沟水自西东。

「游废观」
青幛倚丹田，荒凉数百年。
独知小山桂，尚识大罗天。
药败金炉火，苔昏玉女泉。
岁时无壁画，朝夕有阶烟。
花柳三春节，江山四望悬。
悠然出尘网，从此狎神仙。

「和石侍御山庄」
烟霞非俗宇，岩壑只幽居。
水浸何曾畎，荒郊不复锄。
影浓山树密，香浅泽花疏。
阔堑防斜径，平堤夹小渠。
莲房若个实，竹节几重虚。
萧然隔城市，酌醴焚枯鱼。

「送李庶子致仕还洛」
此地倾城日，由来供帐华。
亭逢李广骑，门接邵平瓜。
原野烟氛匝，关河游望赊。
白云断岩岫，绿草覆江沙。
诏赐扶阳宅，人荣御史车。
灞池一相送，流涕向烟霞。

「早行」
敞朗东方彻，阑干北斗斜。
地气俄成雾，天云渐作霞。
河流才辨马，岩路不容车。
阡陌经三岁，闾阎对五家。
露文沾细草，风影转高花。
日月从来惜，关山犹自赊。

「和崔司空伤姬人」
昔时南浦别，鹤怨宝琴弦。
今日东方至，鸾销珠镜前。
水流衔砌咽，月影向窗悬。
妆匣凄馀粉，熏炉灭旧烟。
晚庭摧玉树，寒帐委金莲。
佳人不再得，云日几千年。

「和骞右丞省中暮望」
故事闲台阁，仙门蔼已深。
旧章窥复道，云幌肃重阴。
玄律葭灰变，青阳斗柄临。
年光摇树色，春气绕兰心。
风响高窗度，流痕曲岸侵。
天门总枢辖，人镜辨衣簪。
日暮南宫静，瑶华振雅音。

「和酬虢州李司法」
唇齿标形胜，关河壮邑居。
寒山抵方伯，秋水面鸿胪。
君子从游宦，忘情任卷舒。
风霜下刀笔，轩盖拥门闾。
平野芸黄遍，长洲鸿雁初。
菊花宜泛酒，浦叶好裁书。
昔我芝兰契，悠然云雨疏。
非君重千里，谁肯惠双鱼。

「和郑雠校内省眺瞩思乡怀友」
铜门初下辟，石馆始沉研。
游雾千金字，飞云五色笺。
楼台横紫极，城阙俯青田。
暄入瑶房里，春回玉宇前。
霞文埋落照，风物澹归烟。
翰墨三馀隙，关山四望悬。
颓峰暌酌羽，流水旷鸣弦。
虽欣承白雪，终恨隔青天。

「和旻上人伤果禅师」
净业初中日，浮生大小年。
无人本无我，非后亦非前。
箫鼓旁喧地，龙蛇直映天。
法门摧栋宇，觉海破舟船。
书镇秦王饷，经文宋国传。
声华周百亿，风烈被三千。
芜没青园寺，荒凉紫陌田。
德音殊未远，拱木已生烟。

「和刘侍郎入隆唐观」
福地阴阳合，仙都日月开。
山川临四险，城树隐三台。
伏槛排云出，飞轩绕涧回。
参差凌倒影，潇洒轶浮埃。
百果珠为实，群峰锦作苔。
悬萝暗疑雾，瀑布响成雷。
方士烧丹液，真人泛玉杯。
还如问桃水，更似得蓬莱。
汉帝求仙日，相如作赋才。
自然金石奏，何必上天台。

「和辅先入昊天观星瞻」
遁甲爰皇里，星占太乙宫。
天门开奕奕，佳气郁葱葱。
碧落三乾外，黄图四海中。
邑居环若水，城阙抵新丰。
玉槛昆仑侧，金枢地轴东。
上真朝北斗，元始咏南风。
汉君祠五帝，淮王礼八公。
道书编竹简，灵液灌梧桐。
草茂琼阶绿，花繁宝树红。
石楼纷似画，地镜淼如空。
桑海年应积，桃源路不穷。
黄轩若有问，三月住崆峒。

「和刘长史答十九兄」
帝尧平百姓，高祖宅三秦。
子弟分河岳，衣冠动缙绅。
盛名恒不陨，历代几相因。
街巷涂山曲，门闾洛水滨。
五龙金作友，一子玉为人。
宝剑丰城气，明珠魏国珍。
风标自落落，文质且彬彬。
共许刁元亮，同推周伯仁。
石城俯天阙，钟阜对江津。
骥足方遐骋，狼心独未驯。
鼓鼙鸣九域，风火集重闉。
城势馀三板，兵威乏四邻。
居然混玉石，直置保松筠。
耿介酬天子，危言数贼臣。
钟仪琴未奏，苏武节犹新。
受禄宁辞死，扬名不顾身。
精诚动天地，忠义感明神。
怪鸟俄垂翼，修蛇竟暴鳞。
来朝拜休命，述职下梁岷。
善政驰金马，嘉声绕玉轮。
三荆忽有赠，四海更相亲。
宫徵谐鸣石，光辉掩烛银。
山川遥满目，零露坐沾巾。
友爱光天下，恩波浃后尘。
懦夫仰高节，下里继阳春。

「夜送赵纵」
赵氏连城璧，由来天下传。
送君还旧府，明月满前川。

「芳树」
何地早芳菲，宛在长门殿。
夭桃色若绶，秾李光如练。
啼鸟弄花疏，游蜂饮香遍。
叹息春风起，飘零君不见。

「长安道」
秦地平如掌，层城入云汉。
楼阁九衢春，车马千门旦。
绿槐开复合，红尘聚还散。
日晚斗鸡还，经过狭斜看。

「有所思」
君子事行役，再空芳岁期。
美人旷延伫，万里浮云思。
园槿绽红艳，郊桑柔绿滋。
坐看长夏晚，秋月照罗帏。

「临高台」
高台临广陌，车马纷相续。
回首思旧乡，云山乱心曲。
远望河流缓，周看原野绿。
向夕林鸟还，忧来飞景促。

「凤笙曲」
忆昔王子晋，凤笙游云空。
挥手弄白日，安能恋青宫。
岂无婵娟子，结念罗帏中。
怜寿不贵色，身世两无穷。

「拟古别离」
白水东悠悠，中有西行舟。
舟行有返棹，水去无还流。
奈何生别者，戚戚怀远游。
远游谁当惜，所悲会难收。
自君阒芳躧，青阳四五遒。
皓月掩兰室，光风虚蕙楼。
相思无明晦，长叹累冬秋。
离居久迟暮，高驾何淹留。

「辛丑岁十月上幸长安时扈从出西岳作」
西镇何穹崇，壮哉信灵造。
诸岭皆峻秀，中峰特美好。
傍见巨掌存，势如石东倒。
颇闻首阳去，开坼此河道。
磅礴压洪源，巍峨壮清昊。
云泉纷乱瀑，天磴屹横抱。
子先呼其巅，宫女世不老。
下有府君庙，历载传洒扫。
皇明应天游，十月戒丰镐。
微末忝闲从，兼得事蘋藻。
宿心爱兹山，意欲拾灵草。
阴壑已永閟，云窦绝探讨。
芳月期来过，回策思方浩。

「和杜麟台元志春情」
嘉树满中园，氛氲罗秀色。
不见仙山云，倚琴空太息。
沉思若在梦，缄怨似无忆。
青春坐南移，白日忽西匿。
蛾眉返清镜，闺中不相识。

「别侍御严凝」
七泽云梦林，三湘洞庭水。
自古传剽俗，有时逋恶子。
令君出使车，行迈方靡靡。
静言芟枳棘，慎勿伤兰芷。

「送乔随州侃」
结交三十载，同游一万里。
情为契阔生，心由别离死。
拜恩前后人，从宦差池起。
今尔归汉东，明珠报知己。

「送友人任括州」
青春浩无际，白日乃迟迟。
胡为赏心客，叹迈此芳时。
瓯粤迫兹守，京阙从此辞。
茫茫理云帆，草草念行期。
纷吾结远佩，帐饯出河湄。
太息东流水，盈觞难再持。

「饯远」
任子徇遐禄，结友开旧襟。
撰酌辍行叹，指途勤远心。
秋皛澄回壑，霁色肃明林。
暧然青轩暮，浩思非所任。

「同工部李侍郎適访司马子微」
紫微降天仙，丹地投云藻。
上言华顶事，中问长生道。
华顶居最高，大壑朝阳早。
长生术何妙，童颜后天老。
清晨朝凤京，静夜思鸿宝。
凭崖饮蕙气，过涧摘灵草。
人非冢已荒，海变田应燥。
昔尝游此郡，三霜弄溟岛。
绪言霞上开，机事尘外扫。
顷来迫世务，清旷未云保。
崎岖待漏恩，怵惕司言造。
轩皇重斋拜，汉武爱祈祷。
顺风怀崆峒，承露在丰镐。
泠然委轻驭，复得散幽抱。
柱下留伯阳，储闱登四皓。
闻有参同契，何时一探讨。

「自昌乐郡溯流至白石岭下行入郴州」
兹山界夷夏，天险横寥廓。
太史漏登探，文命限开凿。
北流自南泻，群峰回众壑。
驰波如电腾，激石似雷落。
崖留盘古树，涧蓄神农药。
乳窦何淋漓，苔藓更彩错。
娟娟潭里虹，渺渺滩边鹤。
岁杪应流火，天高云物薄。
金风吹绿梢，玉露洗红箨。
溯舟始兴廨，登践桂阳郭。
匍匐缘修坂，穹窿曳长𮉣。
碍林阻往来，遇堰每前却。
救艰不遑饭，毕昏无暇泊。
濯溪宁足惧，磴道谁云恶。
我行山水间，湍险皆不若。
安能独见闻，书此贻京洛。

「过蜀龙门」
龙门非禹凿，诡怪乃天功。
西南出巴峡，不与众山同。
长窦亘五里，宛转复嵌空。
伏湍喣潜石，瀑水生轮风。
流水无昼夜，喷薄龙门中。
潭河势不测，藻葩垂彩虹。
我行当季月，烟景共舂融。
江关勤亦甚，巘崿意难穷。
势将息机事，炼药此山东。

「入卫作」
淇上风日好，纷纷沿岸多。
绿芳幸未歇，泛滥此明波。
采蘩忆幽吹，理棹想荆歌。
郁然怀君子，浩旷将如何。

「夜泊越州逢北使」
天地降雷雨，放逐还国都。
重以风潮事，年月戒回舻。
容颜荒外老，心想域中愚。
憩泊在兹夜，炎云逐斗枢。
𫗊䬔萦海若，霹雳耿天吴。
鳌抃群岛失，鲸吞众流输。
偶逢金华使，握手泪相濡。
饥共噬齐枣，眠共席秦蒲。
既北思攸济，将南睿所图。
往来固无咎，何忽惮前桴。

「绍隆寺」
吾从释迦久，无上师涅槃。
探道三十载，得道天南端。
非胜适殊方，起喧归理难。
放弃乃良缘，世虑不曾干。
香界萦北渚，花龛隐南峦。
危昂阶下石，演漾窗中澜。
云盖看木秀，天空见藤盘。
处俗勒宴坐，居贫业行坛。
试将有漏躯，聊作无生观。
了然究诸品，弥觉静者安。

「神龙初废逐南荒途出郴口北望苏耽山」
少曾读仙史，知有苏耽君。
流望来南国，依然会昔闻。
泊舟问耆老，遥指孤山云。
孤山郴郡北，不与众山群。
重崖下萦映，嶛峣上纠纷。
碧峰泉附落，红壁树傍分。
选地今方尔，升天因可云。
不才予窜迹，羽化子遗芬。
将览成麟凤，旋惊御鬼文。
此中迷出处，含思独氛氲。

「初达驩州」
流子一十八，命予偏不偶。
配远天遂穷，到迟日最后。
水行儋耳国，陆行雕题薮。
魂魄游鬼门，骸骨遗鲸口。
夜则忍饥卧，朝则抱病走。
搔首向南荒，拭泪看北斗。
何年赦书来，重饮洛阳酒。

「被弹」
知人昔不易，举非贵易失。
尔何按国章，无罪见呵叱。
平生守直道，遂为众所嫉。
少以文作吏，手不曾开律。
一旦法相持，荒忙意如漆。
幼子双囹圄，老夫一念室。
昆弟两三人，相次俱囚桎。
万铄当众怒，千谤无片实。
庶以白黑谗，显此泾渭质。
劾吏何咆哮，晨夜闻扑抶。
事间拾虚证，理外存枉笔。
怀痛不见伸，抱冤竟难悉。
穷囚多垢腻，愁坐饶虮虱。
三日唯一饭，两旬不再栉。
是时盛夏中，暵赫多瘵疾。
瞪目眠欲闭，喑呜气不出。
有风自扶摇，鼓荡无伦匹。
安得吹浮云，令我见白日。

「枉系二首」
吾怜曾家子，昔有投杼疑。
吾怜姬公旦，非无鸱鸮诗。
臣子竭忠孝，君亲惑谗欺。
萋斐离骨肉，含愁兴此辞。
昔日公冶长，非罪遇缧绁。
圣人降其子，古来叹独绝。
我无毫发瑕，苦心怀冰雪。
今代多秀士，谁能继明辙。

「黄鹤」
黄鹤佐丹凤，不能群白鹇。
拂云游四海，弄影到三山。
遥忆君轩上，来下天池间。
明珠世不重，知有报恩环。

「伤王学士」
闭囚断外事，昧坐半馀期。
有言颖叔子，亡来已一时。
初闻宛不信，中话涕涟洏。
痛哉玄夜重，何遽青春姿。
忆汝曾旅食，屡空瀍涧湄。
吾徒禄未厚，筲斗愧相贻。
原宪贫无愁，颜回乐自持。
诏书择才善，君为王子师。
宠儒名可尚，论秩官犹欺。
化往不复见，情来安可思。
目绝毫翰洒，耳无歌讽期。
灵柩寄何处，精魂今何之。
恨予在丹棘，不得看素旗。
孀妻知己叹，幼子路人悲。
感游值商日，绝弦留此词。

「古镜」
莓苔翳清池，虾蟆蚀明月。
埋落今如此，照心未尝歇。
愿垂拂拭恩，为君鉴玄发。

「凤箫曲」
八月凉风动高阁，千金丽人卷绡幕。
已怜池上歇芳菲，不念君恩坐摇落。
世上荣华如转蓬，朝随阡陌暮云中。
飞燕侍寝昭阳殿，班姬饮恨长信宫。
长信宫，昭阳殿，春来歌舞妾自知，秋至帘栊君不见。
昔时嬴女厌世纷，学吹凤箫乘彩云。
含情转睐向萧史，千载红颜持赠君。

「古歌」
落叶流风向玉台，夜寒秋思洞房开。
水晶帘外金波下，云母窗前银汉回。
玉阶阴阴苔藓色，君王履綦难再得。
璇闺窈窕秋夜长，绣户徘徊明月光。
燕姬彩帐芙蓉色，秦女金炉兰麝香。
北斗七星横夜半，清歌一曲断君肠。

「七夕曝衣篇」
君不见昔日宜春太液边，披香画阁与天连。
灯火灼烁九微映，香气氛氲百和然。
此夜星繁河正白，人传织女牵牛客。
宫中扰扰曝衣楼，天上娥娥红粉席。
曝衣何许曛半黄，宫中彩女提玉箱。
珠履奔腾上兰砌，金梯宛转出梅梁。
绛河里，碧烟上，双花伏兔画屏风，四子盘龙擎斗帐。
舒罗散縠云雾开，缀玉垂珠星汉回。
朝霞散彩羞衣架，晚月分光劣镜台。
上有仙人长命绺，中看玉女迎欢绣。
玳瑁帘中别作春，珊瑚窗里翻成昼。
椒房金屋宠新流，意气骄奢不自由。
汉文宜惜露台费，晋武须焚前殿裘。

「入少密溪」
云峰苔壁绕溪斜，江路香风夹岸花。
树密不言通鸟道，鸡鸣始觉有人家。
人家更在深岩口，涧水周流宅前后。
游鱼瞥瞥双钓童，伐木丁丁一樵叟。
自言避喧非避秦，薜衣耕凿帝尧人。
相留且待鸡黍熟，夕卧深山萝月春。

「霹雳引」
岁七月，火伏而金生。
客有鼓琴于门者，奏霹雳之商声。
始戛羽以騞砉，终扣宫而砰駖。
电耀耀兮龙跃，雷阗阗兮雨冥。
气呜唅以会雅，态欻翕以横生。
有如驱千旗，制五兵；截荒虺，斫长鲸。
孰与广陵比，意别鹤俦精而已。
俾我雄子魄动，毅夫发立。
怀恩不浅，武义双辑。
视胡若芥，剪羯如拾。
岂徒慷慨中筵，备群娱之翕习哉。

「立春日内出彩花应制」
合殿春应早，开箱彩预知。
花迎宸翰发，叶待御筵披。
梅讶香全少，桃惊色顿移。
轻生承剪拂，长伴万年枝。

「晦日浐水应制」
素浐接宸居，青门盛祓除。
摘兰喧凤野，浮藻溢龙渠。
苑蝶飞殊懒，宫莺啭不疏。
星移天上入，歌舞向储胥。

「奉和洛阳玩雪应制」
周王甲子旦，汉后德阳宫。
洒瑞天庭里，惊春御苑中。
氛氲生浩气，飒沓舞回风。
宸藻光盈尺，赓歌乐岁丰。

「三日梨园侍宴」
九重驰道出，三巳禊堂开。
画鹢中流动，青龙上苑来。
野花飘御座，河柳拂天杯。
日晚迎祥处，笙镛下帝台。

「幸梨园亭观打球应制」
今春芳苑游，接武上琼楼。
宛转萦香骑，飘飖拂画球。
俯身迎未落，回辔逐傍流。
只为看花鸟，时时误失筹。

「九日临渭亭侍宴应制得长字」
御气幸金方，凭高荐羽觞。
魏文颁菊蕊，汉武赐萸房。
秋变铜池色，晴添银树光。
年年重九庆，日月奉天长。

「岁夜安乐公主满月侍宴」
除夜子星回，天孙满月杯。
咏歌麟趾合，箫管凤雏来。
岁炬常然桂，春盘预折梅。
圣皇千万寿，垂晓御楼开。

「安乐公主移入新宅」
初闻衡汉来，移住斗城隈。
锦帐迎风转，琼筵拂雾开。
马香遗旧埒，风吹绕新台。
为问沈冥子，仙槎何处回。

「仙萼亭初成侍宴应制」
山中气色和，宸赏第中过。
辇路披仙掌，帷宫拂帝萝。
泉临香涧落，峰入翠云多。
无异登玄圃，东南望白河。

「送金城公主适西蕃应制」
金榜扶丹掖，银河属紫阍。
那堪将凤女，还以嫁乌孙。
玉就歌中怨，珠辞掌上恩。
西戎非我匹，明主至公存。

「幸白鹿观应制」
紫凤真人府，斑龙太上家。
天流芝盖下，山转桂旗斜。
圣藻垂寒露，仙杯落晚霞。
唯应问王母，桃作几时花。

「洛阳道」
九门开洛邑，双阙对河桥。
白日青春道，轩裳半下朝。
乘羊稚子看，拾翠美人娇。
行乐归恒晚，香尘扑地遥。

「骢马」
西北五花骢，来时道向东。
四蹄碧玉片，双眼黄金瞳。
鞍上留明月，嘶间动朔风。
借君驰沛艾，一战取云中。

「铜雀台」
昔年分鼎地，今日望陵台。
一旦雄图尽，千秋遗令开。
绮罗君不见，歌舞妾空来。
恩共漳河水，东流无重回。

「长门怨」
月皎风泠泠，长门次掖庭。
玉阶闻坠叶，罗幌见飞萤。
清露凝珠缀，流尘下翠屏。
妾心君未察，愁叹剧繁星。

「巫山高二首」
巫山峰十二，合沓隐昭回。
俯眺琵琶峡，平看云雨台。
古槎天外倚，瀑水日边来。
何忍猿啼夜，荆王枕席开。
神女向高唐，巫山下夕阳。
裴回作行雨，婉娈逐荆王。
电影江前落，雷声峡外长。
霁云无处所，台馆晓苍苍。

「巫山高」
巫山高不极，合沓状奇新。
暗谷疑风雨，阴崖若鬼神。
月明三峡曙，潮满九江春。
为问阳台客，应知入梦人。

「七夕」
秋近雁行稀，天高鹊夜飞。
妆成应懒织，今夕渡河归。
月皎宜穿线，风轻得曝衣。
来时不可觉，神验有光辉。

「春闺」
铁马三军去，金闺二月还。
边愁离上国，春梦失阳关。
池水琉璃净，园花玳瑁斑。
岁华空自掷，忧思不胜颜。

「奉和圣制同皇太子游慈恩寺应制」
肃肃莲花界，荧荧贝叶宫。
金人来梦里，白马出城中。
涌塔初从地，焚香欲遍空。
天歌应春籥，非是为春风。

「和洛州康士曹庭芝望月有怀」
天使下西楼，光含万象秋。
台前疑挂镜，帘外似悬钩。
张尹将眉学，班姬取扇俦。
佳期应借问，为报在刀头。

「寿阳王花烛」
仙媛乘龙夕，天孙捧雁来。
可怜桃李树，更绕凤凰台。
烛送香车入，花临宝扇开。
莫令银箭晓，为尽合欢杯。

「陇头水」
陇山飞落叶，陇雁度寒天。
愁见三秋水，分为两地泉。
西流入羌郡，东下向秦川。
征客重回首，肝肠空自怜。

「关山月」
汉月生辽海，朣胧出半晖。
合昏玄菟郡，中夜白登围。
晕落关山迥，光含霜霰微。
将军听晓角，战马欲南归。

「折杨柳」
玉窗朝日映，罗帐春风吹。
拭泪攀杨柳，长条踠地垂。
白花飞历乱，黄鸟思参差。
妾自肝肠断，傍人那得知。

「梅花落」
铁骑几时回，金闺怨早梅。
雪寒花已落，风暖叶应开。
夕逐新春管，香迎小岁杯。
盛时何足贵，书里报轮台。

「紫骝马」
青玉紫骝鞍，骄多影屡盘。
荷君能剪拂，躞蹀喷桑干。
踠足追奔易，长鸣遇赏难。
摐金一万里，霜露不辞寒。

「上之回」
制书下关右，天子问回中。
坛墠经过远，威仪侍从雄。
黄麾摇昼日，青幰曳松风。
回望甘泉道，龙山隐汉宫。

「王昭君」
非君惜鸾殿，非妾妒蛾眉。
薄命由骄虏，无情是画师。
嫁来胡地日，不并汉宫时。
心苦无聊赖，何堪马上辞。

「被试出塞」
十年通大漠，万里出长平。
寒日生戈剑，阴云拂旆旌。
饥乌啼旧垒，疲马恋空城。
辛苦皋兰北，胡霜损汉兵。

「牛女」
粉席秋期缓，针楼别怨多。
奔龙争度日，飞鹊乱填河。
失喜先临镜，含羞未解罗。
谁能留夜色，来夕倍还梭。

「杂诗三首」
落叶惊秋妇，高砧促暝机。
蜘蛛寻月度，萤火傍人飞。
清镜红埃入，孤灯绿焰微。
怨啼能至晓，独自懒缝衣。
妾家临渭北，春梦著辽西。
何苦朝鲜郡，年年事鼓鼙。
燕来红壁语，莺向绿窗啼。
为许长相忆，阑干玉箸齐。
闻道黄龙戍，频年不解兵。
可怜闺里月，长在汉家营。
少妇今春意，良人昨夜情。
谁能将旗鼓，一为取龙城。

「剪彩」
宫女怜芳树，裁花竞早荣。
寒依刀尺尽，春向绮罗生。
弱蒂盘丝发，香蕤结素成。
纤枝幸不弃，长就玉阶倾。

「和中书侍郎杨再思春夜宿直」
西禁青春满，南端皓月微。
千庐宵驾合，五夜晓钟稀。
星斗横纶阁，天河度琐闱。
烟光章奏里，纷向夕郎飞。

「和常州崔使君寒食夜」
闻道清明近，春闱向夕阑。
行游昼不厌，风物夜宜看。
斗柄更初转，梅香暗里残。
无劳秉华烛，晴月在南端。

「和崔正谏登秋日早朝」
鸡鸣朝谒满，露白禁门秋。
爽气临旌戟，朝光映冕旒。
河宗来献宝，天子命焚裘。
独负池阳议，言从建礼游。

「答宁处州书」
书报天中赦，人从海上闻。
九泉开白日，六翮起青云。
质幸恩先贷，情孤枉未分。
自怜泾渭别，谁与奏明君。

「李舍人山园送庞邵」
符传有光辉，喧喧出帝畿。
东邻借山水，南陌驻骖騑。
握手凉风至，当歌秋日微。
高幨去勿缓，人吏待霜威。

「送陆侍御馀庆北使」
古人贵将命，之子出輶轩。
受委当不辱，随时敢赠言。
朔途际辽海，春思绕轘辕。
安得回白日，留欢尽绿樽。

「洛州萧司兵谒兄还赴洛成礼」
棠棣日光辉，高襟应序归。
来成鸿雁聚，去作凤凰飞。
细草承轻传，惊花惨别衣。
灞亭春有酒，岐路惜芬菲。

「饯高唐州询」
弱冠相知早，中年不见多。
生涯在王事，客鬓各蹉跎。
良守初分岳，嘉声即润河。
还从汉阙下，倾耳听中和。

「饯唐郎中洛阳令」
一台推往妙，三史伫来修。
应宰凫还集，辞郎雉少留。
郊筵乘落景，亭传理残秋。
愿以弦歌暇，芝兰想旧游。

「乐城白鹤寺」
碧海开龙藏，青云起雁堂。
潮声迎法鼓，雨气湿天香。
树接前山暗，溪承瀑水凉。
无言谪居远，清净得空王。

「游少林寺」
长歌游宝地，徙倚对珠林。
雁塔风霜古，龙池岁月深。
绀园澄夕霁，碧殿下秋阴。
归路烟霞晚，山蝉处处吟。

「岳馆」
洞壑仙人馆，孤峰玉女台。
空濛朝气合，窈窕夕阳开。
流涧含轻雨，虚岩应薄雷。
正逢鸾与鹤，歌舞出天来。

「早发平昌岛」
解缆春风后，鸣榔晓涨前。
阳乌出海树，云雁下江烟。
积气冲长岛，浮光溢大川。
不能怀魏阙，心赏独泠然。

「夜宿七盘岭」
独游千里外，高卧七盘西。
晓月临窗近，天河入户低。
芳春平仲绿，清夜子规啼。
浮客空留听，褒城闻曙鸡。

「十三四时尝从巫峡过他日偶然有思」
小度巫山峡，荆南春欲分。
使君滩上草，神女馆前云。
树悉江中见，猿多天外闻。
别来如梦里，一想一氛氲。

「初达驩州」
自昔闻铜柱，行来向一年。
不知林邑地，犹隔道明天。
雨露何时及，京华若个边。
思君无限泪，堪作日南泉。

「岭表逢寒食」
岭外无寒食，春来不见饧。
洛阳新甲子，何日是清明。
花柳争朝发，轩车满路迎。
帝乡遥可念，肠断报亲情。

「驩州南亭夜望」
昨夜南亭望，分明梦洛中。
室家谁道别，儿女案尝同。
忽觉犹言是，沉思始悟空。
肝肠馀几寸，拭泪坐春风。

「少游荆湘因有是题」
岘北焚蛟浦，巴东射雉田。
岁时宜楚俗，耆旧在襄川。
忆昨经过处，离今二十年。
因君访生死，相识几人全。

「咸阳览古」
咸阳秦帝居，千载坐盈虚。
版筑林光尽，坛场霤听疏。
野桥疑望日，山火类焚书。
唯有骊峰在，空闻厚葬馀。

「览镜」
霏霏日摇蕙，骚骚风洒莲。
时芳固相夺，俗态岂恒坚。
恍忽夜川里，蹉跎朝镜前。
红颜与壮志，太息此流年。

「题椰子树」
日南椰子树，香袅出风尘。
丛生调木首，圆实槟榔身。
玉房九霄露，碧叶四时春。
不及涂林果，移根随汉臣。

「同狱者叹狱中无燕」
何许乘春燕，多知辨夏台。
三时欲并尽，双影未尝来。
食蕊嫌丛棘，衔泥怯死灰。
不如黄雀语，能雪冶长猜。

「则天门赦改年」
圣人宥天下，幽钥动圜狴。
六甲迎黄气，三元降紫泥。
笼僮上西鼓，振迅广阳鸡。
歌舞将金帛，汪洋被远黎。

「喜赦」
去岁投荒客，今春肆眚归。
律通幽谷暖，盆举太阳辉。
喜气迎冤气，青衣报白衣。
还将合浦叶，俱向洛城飞。

「秦州薛都督挽词」
十里绛山幽，千年汾水流。
碑传门客建，剑是故人留。
陇树烟含夕，山门月对秋。
古来钟鼎盛，共尽一蒿丘。

「天官崔侍郎夫人卢氏挽歌」
偕老言何谬，香魂事永违。
潘鱼从此隔，陈凤宛然飞。
埋镜泉中暗，藏镫地下微。
犹凭少君术，仿佛睹容辉。

「章怀太子靖妃挽词」
彤史佳声载，青宫懿范留。
形将鸾镜隐，魂伴凤笙游。
送马嘶残日，新萤落晚秋。
不知蒿里曙，空见陇云愁。

「奉和立春游苑迎春」
东郊暂转迎春仗，上苑初飞行庆杯。
风射蛟冰千片断，气冲鱼钥九关开。
林中觅草才生蕙，殿里争花并是梅。
歌吹衔恩归路晚，栖乌半下凤城来。

「人日重宴大明宫赐彩缕人胜应制」
拂旦鸡鸣仙卫陈，凭高龙首帝城春。
千官黼帐杯前寿，百福香奁胜里人。
山鸟初来犹怯啭，林花未发已偷新。
天文正应韶光转，设报悬知用此辰。

「奉和春初幸太平公主南庄应制」
主家山第早春归，御辇春游绕翠微。
买地铺金曾作埒，寻河取石旧支机。
云间树色千花满，竹里泉声百道飞。
自有神仙鸣凤曲，并将歌舞报恩晖。

「奉和春日幸望春宫应制」
芳郊绿野散春晴，复道离宫烟雾生。
杨柳千条花欲绽，蒲萄百丈蔓初萦。
林香酒气元相入，鸟啭歌声各自成。
定是风光牵宿醉，来晨复得幸昆明。

「侍宴安乐公主新宅应制」
皇家贵主好神仙，别业初开云汉边。
山出尽如鸣凤岭，池成不让饮龙川。
妆楼翠幌教春住，舞阁金铺借日悬。
敬从乘舆来此地，称觞献寿乐钧天。

「龙池篇」
龙池跃龙龙已飞，龙德先天天不违。
池开天汉分黄道，龙向天门入紫微。
邸第楼台多气色，君王凫雁有光辉。
为报寰中百川水，来朝此地莫东归。

「兴庆池侍宴应制」
碧水澄潭映远空，紫云香驾御微风。
汉家城阙疑天上，秦地山川似镜中。
向浦回舟萍已绿，分林蔽殿槿初红。
古来徒羡横汾赏，今日宸游圣藻雄。

「从幸香山寺应制」
南山奕奕通丹禁，北阙峨峨连翠云。
岭上楼台千地起，城中钟鼓四天闻。
旃檀晓阁金舆度，鹦鹉晴林采眊分。
愿以醍醐参圣酒，还将祇苑当秋汾。

「红楼院应制」
红楼疑见白毫光，寺逼宸居福盛唐。
支遁爱山情谩切，昙摩泛海路空长。
经声夜息闻天语，炉气晨飘接御香。
谁谓此中难可到，自怜深院得徊翔。

「再入道场纪事应制」
南方归去再生天，内殿今年异昔年。
见辟乾坤新定位，看题日月更高悬。
行随香辇登仙路，坐近炉烟讲法筵。
自喜恩深陪侍从，两朝长在圣人前。

「嵩山石淙侍宴应制」
金舆旦下绿云衢，彩殿晴临碧涧隅。
溪水泠泠杂行漏，山烟片片绕香炉。
仙人六膳调神鼎，玉女三浆捧帝壶。
自惜汾阳纡道驾，无如太室览真图。

「古意呈补阙乔知之」
卢家少妇郁金堂，海燕双栖玳瑁梁。
九月寒砧催木叶，十年征戍忆辽阳。
白狼河北音书断，丹凤城南秋夜长。
谁谓含愁独不见，更教明月照流黄。

「遥同杜员外审言过岭」
天长地阔岭头分，去国离家见白云。
洛浦风光何所似，崇山瘴疠不堪闻。
南浮涨海人何处，北望衡阳雁几群。
两地江山万馀里，何时重谒圣明君。

「和上巳连寒食有怀京洛」
天津御柳碧遥遥，轩骑相从半下朝。
行乐光辉寒食借，太平歌舞晚春饶。
红妆楼下东回辇，青草洲边南渡桥。
坐见司空扫西第，看君侍从落花朝。

「陪幸太平公主南庄诗」
主第山门起灞川，宸游风景入初年。
凤凰楼下交天仗，乌鹊桥头敞御筵。
往往花间逢彩石，时时竹里见红泉。
今朝扈跸平阳馆，不羡乘槎云汉边。

「守岁应制」
南渡轻冰解渭桥，东方树色起招摇。
天子迎春取今夜，王公献寿用明朝。
殿上灯人争烈火，宫中侲子乱驱妖。
宜将岁酒调神药，圣祚千春万国朝。

「陪幸韦嗣立山庄」
台阶好赤松，别业对青峰。
茆室承三顾，花源接九重。
虹旗萦秀木，凤辇拂疏筇。
径直千官拥，溪长万骑容。
水堂开禹膳，山阁献尧钟。
皇鉴清居远，天文睿奖浓。
岩泉他夕梦，渔钓往年逢。
共荣丞相府，偏降逸人封。

「扈从出长安应制」
汉宅规模壮，周都景命隆。
西宾让东主，法驾幸天中。
太史占星应，春官奏日同。
旌门起长乐，帐殿出新丰。
翕习黄山下，纡徐清渭东。
金麾张画月，珠幰戴松风。
是节严阴始，寒郊散野蓬。
薄霜沾上路，残雪绕离宫。
赐帛矜耆老，褰旒问小童。
复除恩载洽，望秩礼新崇。
臣忝承明召，多惭献赋雄。

「初冬从幸汉故青门应制」
汉王建都邑，渭水对青门。
朝市俱东逝，坟陵共北原。
荒凉萧相阙，芜没邵平园。
全盛今何在，英雄难重论。
故基仍岳立，遗堞尚云屯。
当极土功壮，安知人力烦。
天游戒东首，怀昔驻龙轩。
何必金汤固，无如道德藩。
微臣谅多幸，参乘偶殊恩。
预此陈古事，敢奏兴亡言。

「昆明池侍宴应制」
武帝伐昆明，穿池习五兵。
水同河汉在，馆有豫章名。
我后光天德，垂衣文教成。
黩兵非帝念，劳物岂皇情。
春仗过鲸沼，云旗出凤城。
灵鱼衔宝跃，仙女废机迎。
柳拂旌门暗，兰依帐殿生。
还如流水曲，日晚棹歌清。

「白莲花亭侍宴应制」
九日陪天仗，三秋幸禁林。
霜威变绿树，云气落青岑。
水殿黄花合，山亭绛叶深。
朱旗夹小径，宝马驻清浔。
苑吏收寒果，饔人膳野禽。
承欢不觉暝，遥响素秋砧。

「仙萼池亭侍宴应制」
步辇寻丹嶂，行宫在翠微。
川长看鸟灭，谷转听猿稀。
天磴扶阶迥，云泉透户飞。
闲花开石竹，幽叶吐蔷薇。
径狭难留骑，亭寒欲进衣。
白龟来献寿，仙吹返彤闱。

「奉和晦日驾幸昆明池应制」
法驾乘春转，神池象汉回。
双星移旧石，孤月隐残灰。
战鹢逢时去，恩鱼望幸来。
山花缇绮绕，堤柳幔城开。
思逸横汾唱，欢留宴镐杯。
微臣雕朽质，羞睹豫章材。

「奉和圣制幸礼部尚书窦希玠宅」
北阙垂旒暇，南宫听履回。
天临翔凤转，恩向跃龙开。
兰气薰仙帐，榴花引御杯。
水从金穴吐，云是玉衣来。
池影摇歌席，林香散舞台。
不知行漏晚，清跸尚裴徊。

「钓竿篇」
朝日敛红烟，垂竿向绿川。
人疑天上坐，鱼似镜中悬。
避楫时惊透，猜钩每误牵。
湍危不理辖，潭静欲留船。
钓玉君徒尚，征金我未贤。
为看芳饵下，贪得会无筌。

「和户部岑尚书参迹枢揆」
大君制六合，良佐参万机。
大业永开泰，臣道日光辉。
盐梅和鼎食，家声众所归。
汉章题楚剑，郑武袭缁衣。
理识当朝远，文华振古希。
风云神契合，舟楫道心微。
庙堂喜容与，时物递芳菲。
御柳垂仙掖，公槐覆礼闱。
昔陪鹓鹭后，今望鹍鹏飞。
徒御清风颂，巴歌聊自挥。

「同李舍人冬日集安乐公主山池」
尝闻天女贵，家即帝宫连。
亭插宜春果，山冲太液泉。
桥低乌鹊夜，台起凤凰年。
故事犹如此，新图更可怜。
紫岩妆阁透，青嶂妓楼悬。
峰夺香炉巧，池偷明镜圆。
梅花寒待雪，桂叶晚留烟。
兴尽方投辖，金声还复传。

「酬苏员外味道夏晚寓直省中见赠」
并命登仙阁，分曹直礼闱。
大官供宿膳，侍史护朝衣。
卷幔天河入，开窗月露微。
小池残暑退，高树早凉归。
冠剑无时释，轩车待漏飞。
明朝题汉柱，三署有光辉。

「和韦舍人早朝」
阊阖连云起，岩廊拂雾开。
玉珂龙影度，珠履雁行来。
长乐宵钟尽，明光晓奏催。
一经推旧德，五字擢英才。
俨若神仙去，纷从霄汉回。
千春奉休历，分禁喜趋陪。

「自考功员外授给事中」
南省推丹地，东曹拜琐闱。
惠移双管笔，恩降五时衣。
出入宜真选，遭逢每滥飞。
器惭公理拙，才谢子云微。
案牍遗常礼，朋僚隔等威。
上台行揖让，中禁动光辉。
旭日千门起，初春八舍归。
赠兰闻宿昔，谈树隐芳菲。
何幸盐梅处，唯忧对问机。
省躬知任重，宁止冒荣非。

「和元舍人万顷临池玩月戏为新体」
春风摇碧树，秋雾卷丹台。
复有相宜夕，池清月正开。
玉流含吹动，金魄度云来。
熠爚光如沸，翩翾景若摧。
半环投积草，碎璧聚流杯。
夜久平无焕，天晴皎未隤。
镜将池作匣，珠以岸为胎。
有美司言暇，高兴独悠哉。
挥翰初难拟，飞名岂易陪。
夜光殊在握，了了见沉灰。

「酬杨给事兼见赠台中」
子云推辨博，公理擅词雄。
始自尚书省，旋闻给事中。
言从温室秘，籍向琐闱通。
顾我叨郎署，惭无草奏功。
分曹八舍断，解袂五时空。
宿昔陪馀论，平生赖击蒙。
神仙应东掖，云雾限南宫。
忽枉琼瑶赠，长歌兰渚风。

「九真山净居寺谒无碍上人」
大士生天竺，分身化日南。
人中出烦恼，山下即伽蓝。
小涧香为刹，危峰石作龛。
候禅青鸽乳，窥讲白猿参。
藤爱云间壁，花怜石下潭。
泉行幽供好，林挂浴衣堪。
弟子哀无识，医王惜未谈。
机疑闻不二，蒙昧即朝三。
欲究因缘理，聊宽放弃惭。
超然虎溪夕，双树下虚岚。

「夜游」
今夕重门启，游春得夜芳。
月华连昼色，灯影杂星光。
南陌青丝骑，东邻红粉妆。
管弦遥辨曲，罗绮暗闻香。
人拥行歌路，车攒斗舞场。
经过犹未已，钟鼓出长杨。

「登瀛州南城楼寄远」
层城起丽谯，凭览出重霄。
兹地多形胜，中天宛寂寥。
四荣摩鹳鹤，百拱厉风飙。
北际燕王馆，东连秦帝桥。
晴光七郡满，春色两河遥。
傲睨非吾土，踌躇适远嚣。
离居欲有赠，春草寄长谣。

「塞北二首」
虏障天骄起，秦城地脉分。
柏坛飞五将，梅吹动三军。
锋刃奔涛色，旌旗焰火文。
朔风吹汗漫，飘砾洒轒輼。
海气如秋雨，边峰似夏云。
二庭无岁月，百战有功勋。
形影随鱼贯，音书在雁群。
归来拜天子，凯乐助南薰。
胡骑犯边埃，风从丑上来。
五原烽火急，六郡羽书催。
冰壮飞狐冷，霜浓候雁哀。
将军朝授钺，战士夜衔枚。
紫塞金河里，葱山铁勒隈。
莲花秋剑发，桂叶晓旗开。
秘略三军动，妖氛百战摧。
何言投笔去，终作勒铭回。

「李员外秦援宅观妓」
盈盈粉署郎，五日宴春光。
选客虚前馆，徵声遍后堂。
玉钗翠羽饰，罗袖郁金香。
拂黛随时广，挑鬟出意长。
啭歌遥合态，度舞暗成行。
巧落梅庭里，斜光映晓妆。

「送韦商州弼」
会府应文昌，商山镇国阳。
闻君监郡史，暂罢尚书郎。
王事嗟相失，人情贵不忘。
累年同画省，四海接文场。
点翰芳春色，传杯明月光。
故交从此去，遥忆紫芝香。

「夏日梁王席送张岐州」
秦鸡常下雍，周凤昔鸣岐。
此地推雄抚，惟良寄在斯。
家传七豹贵，人擅八龙奇。
高传生光彩，长林叹别离。
天人开祖席，朝寀候征麾。
翠帟当郊敞，彤幨向野披。
芃芃秋麦盛，苒苒夏条垂。
奏计何时入，台阶望羽仪。

「夏日都门送司马员外逸客孙员外佺北征」
二庭追虏骑，六月动周师。
庙略天人授，军麾相国持。
复言征二妙，才命重当时。
画省连征橐，横门共别词。
云迎出塞马，风卷度河旗。
计日方夷寇，旋闻杕杜诗。

「送卢管记仙客北伐」
羽檄西北飞，交城日夜围。
庙堂盛征选，戎幕生光辉。
雁行度函谷，马首向金微。
湛湛山川暮，萧萧凉气稀。
饯途予悯默，赴敌子英威。
今日杨朱泪，无将洒铁衣。

「移禁司刑」
畴昔参乡赋，中年忝吏途。
丹唇曾学史，白首不成儒。
天子开昌箓，群生偶大炉。
散材仍葺厦，弱羽遽抟扶。
宠迈乘轩鹤，荣过食稻凫。
何功游画省，何德理黄枢。
吊影惭非据，倾心事远图。
盗泉宁止渴，恶木匪投躯。
任直翻多毁，安身遂少徒。
一朝逢纠谬，三省竟无虞。
白简初心屈，黄纱始望孤。
患平终不怒，持劾每相驱。
埋剑谁当辨，偷金以自诬。
诱言虽委答，流议亦真符。
首夏方忧圄，高秋独向隅。
严城看熠耀，圜户对蜘蛛。
累饷唯妻子，披冤是友于。
物情牵倚伏，人事限荣枯。
门客心谁在，邻交迹倘无。
抚襟双涕落，危坐日忧趋。
圣旨垂明德，冤囚岂滥诛。
会希恩免理，终望罪矜愚。
司寇宜哀狱，台庭幸恤辜。
汉皇虚诏上，容有报恩珠。

「入鬼门关」
昔传瘴江路，今到鬼门关。
土地无人老，流移几客还。
自从别京洛，颓鬓与衰颜。
夕宿含沙里，晨行冈路间。
马危千仞谷，舟险万重湾。
问我投何地，西南尽百蛮。

「三日独坐驩州思忆旧游」
两京多节物，三日最遨游。
丽日风徐卷，香尘雨暂收。
红桃初下地，绿柳半垂沟。
童子成春服，宫人罢射鞴。
禊堂通汉苑，解席绕秦楼。
束皙言谈妙，张华史汉遒。
无亭不驻马，何浦不横舟。
舞籥千门度，帷屏百道流。
金丸向鸟落，芳饵接鱼投。
濯秽怜清浅，迎祥乐献酬。
灵刍陈欲弃，神药曝应休。
谁念招魂节，翻为御魅囚。
朋从天外尽，心赏日南求。
铜柱威丹徼，朱崖镇火陬。
炎蒸连晓夕，瘴疠满冬秋。
西水何时贷，南方讵可留。
无人对炉酒，宁缓去乡忧。

「从驩州廨宅移住山间水亭赠苏使君」
遇坎即乘流，西南到火洲。
鬼门应苦夜，瘴浦不宜秋。
岁贷胸穿老，朝飞鼻饮头。
死生离骨肉，荣辱间朋游。
弃置一身在，平生万事休。
鹰鹯遭误逐，豺虎怯真投。
忆昨京华子，伤今边地囚。
愿陪鹦鹉乐，希并鹧鸪留。
日月渝乡思，烟花换客愁。
幸逢苏伯玉，回借水亭幽。
山柏张青盖，江蕉卷绿油。
乘闲无火宅，因放有渔舟。
适越心当是，居夷迹可求。
古来尧禅舜，何必罪驩兜。

「赦到不得归题江上石」
家住东京里，身投南海西。
风烟万里隔，朝夕几行啼。
圣主讴歌洽，贤臣法令齐。
忽闻铜柱使，走马报金鸡。
弃市沾皇渥，投荒漏紫泥。
魂疲山鹤路，心醉跕鸢溪。
天鉴诛元恶，宸慈恤远黎。
五方思寄刃，万姓喜然脐。
自幼输丹恳，何尝玷白圭。
承言窜遐魅，雪枉间深狴。
坟垄无由谒，京华岂重跻。
炎方谁谓广，地尽觉天低。
百卉杂殊怪，昆虫理赖暌。
闭藏元不蛰，摇落反生荑。
疟瘴因兹苦，穷愁益复迷。
火云蒸毒雾，阳雨濯阴霓。
周乘安交趾，王恭辑画题。
少宽穷涸鲋，犹愍触藩羝。
配宅邻州廨，斑苗接野畦。
山空闻斗象，江静见游犀。
翰墨思诸季，裁缝忆老妻。
小儿应离褓，幼女未攀笄。
梦蝶翻无定，蓍龟讵有倪。
谁能竟此曲，曲尽气酸嘶。

「答魑魅代书寄家人」
魑魅来相问，君何失帝乡。
龙钟辞北阙，蹭蹬守南荒。
览镜怜双鬓，沾衣惜万行。
抱愁那去国，将老更垂裳。
影答余他岁，恩私宦洛阳。
三春给事省，五载尚书郎。
黄阁游鸾署，青缣御史香。
扈巡行太液，陪宴坐明光。
渭北升高苑，河南祓禊场。
烟花恒献赋，泉石每称觞。
暇日从休浣，高车映道傍。
迎宾就丞相，选士谒昭王。
侍宠言犹得，承欢谓不忘。
一朝贻厚谴，五宅竟同防。
凶竖曾驱策，权豪岂易当。
款颜因侍从，接武在文章。
且惧威非贙，宁知心是狼。
身犹纳履误，情为覆盆伤。
可叹缘成业，非关行昧藏。
喜逢今改旦，正朔复归唐。
河谶随龙马，天书逐凤凰。
朝容欣旧则，宸化美初纲。
告善雕旌建，收冤锦旆张。
宰臣更献纳，郡守各明扬。
礼乐移三统，舟车会八方。
云沙降白遂，秦陇献烧当。
三赦重天造，千推极国详。
大招思复楚，于役限维桑。
涨海缘真腊，崇山压古棠。
雕题飞栋宇，儋耳间衣裳。
伏枕神馀劣，加餐力未强。
空庭游翡翠，穷巷倚桄榔。
缘体分殊昔，回眸宛异常。
吉凶恒委郑，年寿会询唐。
家本传清白，官移重挂床。
上京无薄产，故里绝穷庄。
碧玉先时费，苍头此自将。
兴言叹家口，何处待赢粮。
计吏从都出，传闻大小康。
降除沾二弟，离拆已三房。
剑外悬销骨，荆南预断肠。
音尘黄耳间，梦想白眉良。
复此单栖鹤，衔雏愿远翔。
何堪万里外，云海已溟茫。
戚属甘胡越，声名任秕糠。
由来休愤命，命也信苍苍。
独坐寻周易，清晨咏老庄。
此中因悟道，无问入猖狂。

「度安海入龙编」
我来交趾郡，南与贯胸连。
四气分寒少，三光置日偏。
尉佗曾驭国，翁仲久游泉。
邑屋遗甿在，鱼盐旧产传。
越人遥捧翟，汉将下看鸢。
北斗崇山挂，南风涨海牵。
别离频破月，容鬓骤催年。
昆弟推由命，妻孥割付缘。
梦来魂尚扰，愁委疾空缠。
虚道崩城泪，明心不应天。

「从崇山向越常」
朝发崇山下，暮坐越常阴。
西从杉谷度，北上竹溪深。
竹溪道明水，杉谷古崇岑。
差池将不合，缭绕复相寻。
桂叶藏金屿，藤花闭石林。
天窗虚的的，云窦下沉沉。
造化功偏厚，真仙迹每临。
岂徒探怪异，聊欲缓归心。

「哭苏眉州崔司业二公」
涣汗天中发，伶俜海外旋。
长沙遇太守，问旧几人全。
国宝亡双杰，天才丧两贤。
大名齐弱岁，高德并中年。
礼乐羊叔子，文章王仲宣。
相看尚玄鬓，相次入黄泉。
流放蛮陬阔，乡关帝里偏。
亲朋云雾拥，生死岁时传。
崔昔挥宸翰，苏尝济巨川。
绛衣陪下列，黄阁谬差肩。
及此俱冥昧，云谁叙播迁。
隼舆怀旧辙，鳣馆想虚筵。
家爱方休杵，皇慈更撤县。
铭旌西蜀路，骑吹北邙田。
陇树应秋矣，江帆故杳然。
罢琴明月夜，留剑白云天。
涕泗湘潭水，凄凉衡峤烟。
古来修短分，神理竟难筌。

「哭道士刘无得」
闻有玄都客，成仙不易祈。
蓬莱向清浅，桃杏欲芳菲。
缩地黄泉出，升天白日飞。
少微星夜落，高掌露朝晞。
吐甲龙应出，衔符鸟自归。
国人思负局，天子惜被衣。
花月留丹洞，琴笙阁翠微。
嗟来子桑扈，尔独返于几。

「寒食」
普天皆灭焰，匝地尽藏烟。
不知何处火，来就客心然。

「回波词」
回波尔时佺期，流向岭外生归。
身名已蒙齿录，袍笏未复牙绯。

「上巳日祓禊渭滨应制」
宝马香车清渭滨，红桃碧柳禊堂春。
皇情尚忆垂竿佐，天祚先呈捧剑人。

「奉和幸韦嗣立山庄应制」
东山朝日翠屏开，北阙晴空彩仗来。
喜遇天文七曜动，少微今夜近三台。

「夜宴安乐公主宅」
濯龙门外主家亲，鸣凤楼中天上人。
自有金杯迎甲夜，还将绮席代阳春。

「苑中遇雪应制」
北阙彤云掩曙霞，东风吹雪舞仙家。
琼章定少千人和，银树长芳六出花。

「饯唐永昌」
洛阳旧有神明宰，辇毂由来天地中。
馀邑政成何足贵，因君取则四方同。

「狱中闻驾幸长安二首」
传闻圣旨向秦京，谁念羁囚滞洛城。
扈从由来是方朔，为申冤气在长平。
无事今朝来下狱，谁期十月是横河。
君看鹰隼俱堪击，为报蜘蛛收网罗。

「邙山」
北邙山上列坟茔，万古千秋对洛城。
城中日夕歌钟起，山上唯闻松柏声。

「句」
周原五稼起，云海百川归。
愿此零陵燕，长随征旆飞。

「琴歌」
琴调秋些，胡风绕雪，峡泉声咽，佳人愁些。

「上古之什补亡训传十三章。上古一章」
遐哉上古，生弃与柱。
句龙是生，乃有甫田。
惟彼甫田，有万斯年。
开利之源。
无乃塞源。
一廛亦官，百廛亦官，啬夫孔艰。
浸兮暵兮，申有螽兮。
惟馨祀是患，岂止馁与寒。
啬夫咨咨，䅎盛苗衰。
耕之耰之，袯襫锄犁，手胼足胝。
水之蛭螾，吮喋我肌。
我姑自思，胡不奋飞。
东人利百，西人利百。
有匪我心，胡为不易。
河水活活，万人逐末。
俾尔之愉悦兮。

「上古之什补亡训传十三章。左车二章」
左车有庆，万人犹病。
曷可去之，于党孔盛。
敏尔之生，胡为波迸。
左车有赫，万人毒螫。
曷可去之，于党孔硕。
敏尔之生，胡为草戚。

「上古之什补亡训传十三章。筑城二章」
筑城登登，于以作固。
咨尔寺兮，发郊外冢墓。
死而无知，犹或不可；若其有知，惟上帝是愬。
筑城奕奕，于以固敌。
咨尔寺兮，发郊外冢甓。
死而无知，犹或不可。
若其有知，惟上帝是谪。

「上古之什补亡训传十三章。持斧一章」
持斧持斧，无剪我松柏兮。

「上古之什补亡训传十三章。十月之郊一章」
十月之郊，群木肇生。
阳潜地中，舒达句萌。
曀其蔚兮，不可以游息。
乃熂蒺藜，乃夷荆棘，乃繇彼曲直，匠氏度思。
登斧以时，泽梁蓁蓁。
无或夭枝，有巨根蒂。
生混茫际，呼吸群籁。
万人挥斤，坎坎有厉。
陆迁水济，百力殚弊。
审方面势，姑博其制，作为公室。
公室既成，御燥湿风日。
栋之斯厚，榱之斯密。
如翼于飞，如鳞栉比。
缭以周墉。
墄以崇阶。
俯而望之，矗与云齐。
碝旻碔玞，藻井旋题。
丹素之燝兮，椒桂之馥兮。
高阁高阁，珠缀结络。
金铺烂若，不集于鸟雀。
绘事告毕，宾筵秩秩，乃命旨酒琴瑟。
琴瑟在堂，莫不静谧。
周环掩辟，仰不漏日。
冬日严凝。
言纳其阳，和风载升。
夏日郁蒸，言用于阴，凉风飒兴。
有匪君子，自贤不已，乃梦乘舟，乃梦乘车。
梦人占之，更爽其居。
炎炎则移，皎皎则亏。
木实之繁兮，明年息枝。
爰处若思，胡宁不尔思。

「上古之什补亡训传十三章。燕于巢一章」
燕燕于巢，缀葺维戊。
甲兮乙兮，不宜有谬。
飞龙在天，云掩于斗。
曷日于雨，乃曰庚午。
彼日之差，亦孔斯丑。
昔在羲和，湎淫不修。
我筮我龟，莫我告繇。
胤乃征之，彝伦九畴。
君子授律，是祃是禷。
三五不备，罔克攸遂。
惠此蒸人，毋废尔事。
尔莫我从，维来者是冀。

「上古之什补亡训传十三章。苏方一章」
苏方之赤，在胡之舶，其利乃博。
我土旷兮，我居阗兮，我衣不白兮。
朱紫烂兮，传瑞晔兮。
相唐虞之维百兮。

「上古之什补亡训传十三章。陵霜之华一章」
陵霜之华，我心忧嗟。
阴之胜矣，而阳不加。
坱轧陶钧，乃帝乃神，乃舒乃屯。
烈烈严秋，熙熙阳春，职生有伦。
今华发非其辰，辰属东方之仁，遐想三五。
黄帝登云，尧年百馀。
二仪分位，六气不渝。
二景如璧，五星如珠。
陵霜之华兮，何不妄敷。

「上古之什补亡训传十三章。囝一章」
囝生闽方，闽吏得之，乃绝其阳。
为臧为获，致金满屋。
为髡为钳，如视草木。
天道无知，我罹其毒。
神道无知。
彼受其福。
郎罢别囝，吾悔生汝。
及汝既生，人劝不举。
不从人言，果获是苦，囝别郎罢，心摧血下。
隔地绝天，乃至黄泉，不得在郎罢前。

「上古之什补亡训传十三章。我行自东一章」
我行自东，山海其空，旅棘有丛；我行自西，垒与云齐，雨雪凄凄；我行自南，烈火满林，日中无禽，雾雨淫淫；
我行自北，烛龙寡色，何枉不直。
我忧京京，何道不行兮？

「上古之什补亡训传十三章。采蜡一章」
采采者蜡，于泉谷兮。
煌煌中堂，烈华烛兮。
新歌善舞，弦柱促兮；荒岩之人，自取其毒兮。

「弃妇词」
古人虽弃妇，弃妇有归处。
今日妾辞君，辞君欲何去。
本家零落尽，恸哭来时路。
忆昔未嫁君，闻君甚周旋。
及与同结发，值君适幽燕。
孤魂托飞鸟，两眼如流泉。
流泉咽不燥，万里关山道。
及至见君归，君归妾已老。
物情弃衰歇，新宠方妍好。
拭泪出故房，伤心剧秋草。
妾以憔悴捐，羞将旧物还。
馀生欲有寄，谁肯相留连。
空床对虚牖，不觉尘埃厚。
寒水芙蓉花，秋风堕杨柳。
记得初嫁君，小姑始扶床。
今日君弃妾，小姑如妾长。
回头语小姑，莫嫁如兄夫。

「游子吟」
故枥思疲马，故窠思迷禽。
浮云蔽我乡，踯躅游子吟。
游子悲久滞，浮云郁东岑。
客堂无丝桐，落叶如秋霖。
艰哉远游子，所以悲滞淫。
一为浮云词，愤塞谁能禁。
驰归百年内，唯愿展所钦。
胡为不归欤，坐使年病侵。
未老霜绕鬓，非狂火烧心。
太行何难哉，北斗不可斟。
夜静星河出，耿耿辰与参。
佳人夐青天，尺素重于金。
泬寥群动异，眇默诸境森。
苔衣上闲阶，蟋蟀催寒砧。
立身计几误，道险无容针。
三年不还家，万里遗锦衾。
梦魂无重阻，离忧罔古今。
胡为不归欤，辜负匣中琴。
腰下是何物，牵缠旷登寻。
朝与名山期，夕宿楚水阴。
楚水殊演漾，名山窅岖嶔。
客从洞庭来，婉娈潇湘深。
橘柚在南国，鸿雁遗秋音。
下有碧草洲，上有青橘林。
引烛窥洞穴，凌波睥天琛。
蒲荷影参差，凫鹤雏淋涔。
浩歌惜芳杜，散发轻华簪。
胡为不归欤，泪下沾衣襟。
鸢飞戾霄汉，蝼蚁制鳣鱏。
赫赫大圣朝，日月光照临。
圣主虽启迪，奇人分湮沈。
层城登云韶，王府锵球琳。
鹿鸣志丰草，况复虞人箴。

「拟古三首」
龙剑昔藏影，送雄留其雌。
人生阻欢会，神物亦别离。
碧树感秋落，佳人无还期。
夜琴为君咽，浮云为君滋。
爱而伤不见，星汉徒参差。
幽居盼天造，胡息运行机。
春葩妍既荣，秋叶瘁以飞。
滔滔川之逝，日没月光辉。
所贵法乾健，于道悟入微。
任彼声势徒，得志方夸毗。
浮生果何慕，老去羡介推。
陶令何足录，彭泽归已迟。
空负漉酒巾，乞食形诸诗。
吾惟抱贞素，悠悠白云期。

「伤子」
老夫哭爱子，日暮千行血。
声逐断猿悲，迹随飞鸟灭。
老夫已七十，不作多时别。

「春游曲二首」
游童苏合带，倡女蒲葵扇。
初日映城时，相思忽相见。
褰裳踏露草，理鬓回花面。
薄暮不同归，留情此芳甸。
柘弹连钱马，银钩妥堕鬟。
采桑春陌上，踏草夕阳间。
意合词先露，心诚貌却闲。
明朝若相忆，云雨出巫山。

「从军行二首」
弭节结徒侣，速征赴龙城。
单于近突围，烽燧屡夜惊。
长弓挽满月，剑华霜雪明。
远道百草殒，峭觉寒风生。
风寒欲砭肌，争奈裘袄轻。
回首家不见，候雁空中鸣。
笳奏遝以哀，肃肃趣严程。
寄语塞外胡，拥骑休横行。
少年胆气粗，好勇万人敌。
仗剑出门去，三边正艰厄。
怒目时一呼，万骑皆辟易。
杀人蓬麻轻，走马汗血滴。
丑虏何足清，天山坐宁谧。
不有封侯相，徒负幽并客。

「塞上曲」
黠虏初南下，尘飞塞北境。
汉将怀不平，雠扰当远屏。
金革卧不暖，起舞霜月冷。
点军三十千，部伍严以整。
酣战祈成功，于焉罢边衅。

「弋阳溪中望仙人城」
何草乏灵姿，无山不孤绝。
我行虽云蹇，偶胜聊换节。
上界浮中流，光响洞明灭。
晚禽曝霜羽，寒鱼依石发。
自有无还心，隔波望松雪。

「严公钓台作」
灵芝产遐方，威凤家重霄。
严生何耿洁，托志肩夷巢。
汉后虽则贵，子陵不知高。
糠秕当世道，长揖夔龙朝。
扫门彼何人，升降不同朝。
舍舟遂长往，山谷多清飙。

「萧寺偃松」
凄凄百卉病，亭亭双松迥。
直上古寺深，横拂秋殿冷。
轻响入龟目，片阴栖鹤顶。
山中多好树，可怜无比并。

「独游青龙寺」
春风入香刹，暇日独游衍。
旷然莲花台，作礼月光面。
乘兹第八识，出彼超二见。
摆落区中缘，无边广弘愿。
长廊朝雨毕，古木时禽啭。
积翠暧遥原，杂英纷似霰。
凤城腾日窟，龙首横天堰。
蚁步避危阶，蝇飞响深殿。
大通智胜佛，几劫道场现。

「初秋莲塘归」
秋光净无迹，莲消锦云红。
只有溪上山，还识扬舲翁。
如何白蘋花，幽渚笑凉风。

「从江西至彭蠡入浙西淮南界道中寄齐相公」
大贤旧丞相，作镇江山雄。
自镇江山来，何人得如公。
处士待徐孺，仙人期葛洪。
一身控上游，八郡趋下风。
比屋除畏溺，林塘曳烟虹。
生人罢虔刘，井税均且充。
大府肃无事，欢然接悲翁。
心清百丈泉，目送孤飞鸿。
数年鄱阳掾，抱责栖微躬。
首阳及汨罗，无乃褊其衷。
杨朱并阮籍，未免哀途穷。
四贤虽得仁，此怨何匆匆。
老氏齐宠辱，於陵一穷通。
本师留度门，平等冤亲同。
能依二谛法，了达三轮空。
真境靡方所，出离内外中。
无边尽未来，定惠双修功。
蹇步惭寸进，饰装随转蓬。
朝行楚水阴，夕宿吴洲东。
吴洲复白云，楚水飘丹枫。
晚霞烧回潮，千里光曈曈。
蓂开海上影，桂吐淮南丛。
何当翼明庭，草木生春融。

「寄上兵部韩侍郎奉呈李户部、卢刑部、杜三侍郎」
道路五千里，门阑三十年。
当时携手人，今日无半全。
咏题官舍内，赋韵僧房前。
公登略彴桥，况榜龙郍船。
远寺吐朱阁，春潮浮绿烟。
鹓鸿翔邓林，沙鸨飞吴田。
诸子纷出祖，中宵久留连。
坐客三千人，皆称主人贤。
国士分如此，家臣亦依然。
身在薜萝中，头刺文案边。
故吏已重叠，门生从联翩。
得罪为何名，无阶问皇天。
出门多岐路，命驾无由缘。
伏承诸侍郎，顾念犹迍邅。
圣代逢三宥，营魂空九迁。

「长安窦明府后亭」
君为长安令，我美长安政。
五日一朝天，南山对明镜。
鸟飞青苔院，水木相辉映。
客至南云乡，丝桐展歌咏。
吏人何萧萧，终岁无喧竞。
欲识明府贤，邑中多百姓。

「谢王郎中见赠琴鹤」
此琴等焦尾，此鹤方胎生。
赴节何徘徊，理感物自并。
独立江海上，一弹天地清。
朱弦动瑶华，白羽飘玉京。
因想羡门辈，眇然四体轻。
子乔翔邓林，王母游层城。
忽如启灵署，鸾凤相和鸣。
何由玉女床，去食琅玕英。

「和翰林吴舍人兄弟西斋」
君家诚易知，易知复难同。
新裁尺一诏，早入明光宫。
西斋何其高，上与星汉通。
永怀洞庭石，春色相玲珑。
久怀巴峡泉，夜落君丝桐。
信是怡神所，迢迢蔑华嵩。
鸟飞晴云灭，叠嶂盘虚空。
君家诚易知，易知意难穷。

「望初月简于吏部」
泬寥中秋夜，坐见如钩月。
始从西南升，又欲西南没。
全移河上影，暂透林间缺。
纵待三五时，终为千里别。

「上湖至破山赠文周萧元植」
一别二十年，依依过故辙。
湖上非往态，梦想频虚结。
二子伴我行，我行感徂节。
后人应不识，前事寒泉咽。
一别二十年，人堪几回别。

「酬信州刘侍郎兄」
刘兄本知命，屈伸不介怀。
南州管灵山，可惜旷土栖。
樵隐同一径，竹树薄西斋。
鸟陵嶂合杳，月配波徘徊。
薄宦修礼数，长景谢谭谐。
愿为南州民，输税事鉏犁。
胡为走不止，风雨惊邅回。

「奉酬刘侍郎」
几回新秋影，璧满蟾又缺。
镜破似倾台，轮斜同覆辙。
虽分上林桂，还照沧洲雪。
暂伴憔悴人，归华耿不灭。

「酬本部韦左司」
好鸟依佳树，飞雨洒高城。
况与二三子，列坐分两楹。
文雅一何盛，林塘含馀清。
府君未归朝，游子不待晴。
白云帝城远，沧江枫叶鸣。
却略欲一言，零泪和酒倾。
寸心久摧折，别离重骨惊。
安得凌风翰，肃肃宾天京。

「酬房杭州」
郡楼何其旷，亭亭广而深。
故人牧馀杭，留我披胸衿。
满箧阅新作，璧玉诞清音。
流水入洞天，窅豁欲凌临。
辟险延北阜，薙道陟南岑。
朝从山寺还，醒醉动笑吟。
荷花十馀里，月色攒湖林。
父老惜使君，却欲速华簪。

「酬漳州张九使君」
故人穷越徼，狂生起悲愁。
山海万里别，草木十年秋。
鞭马广陵桥，出祖张漳州。
促膝堕簪珥，辟幌戛琳球。
短题自兹简，华篇讵能酬。
无阶承明庭，高步相追游。
南方荣桂枝，凌冬舍温裘。
猿吟郡斋中，龙静檀栾流。
薜鹿莫徭洞，网鱼卢亭洲。
心安处处安，处处思遐陬。

「在滁苦雨归桃花崦伤亲友略尽」
废弃忝残生，后来亦先夭。
诗人感风雨，长夜何时晓。
去国宦情无，近乡归梦少。
庇身绝中授，甘静忘外扰。
丽景变重阴，洞山空木表。
灵潮若可通，寄谢西飞鸟。

「苦雨」
朝与佳人期，碧树生红萼。
暮与佳人期，飞雨洒清阁。
佳人窅何许，中夜心寂寞。
试忆花正开，复惊叶初落。
行骑飞泉鹿，卧听双海鹤。
嘉愿有所从，安得处其薄。

「赠别崔十三长官」
真玉烧不热，宝剑拗不折。
欲别崔侠心，崔侠心如铁。
复如金刚锁，无有功不彻。
仍于直道中，行事不诋讦。
崔侠两兄弟，垂范继芳烈。
相识三十年，致书字不灭。
我来宣城郡，饮水仰清洁。
蔼蔼北阜松，峨峨南山雪。
顾生归山去，知作几年别。

「哭从兄苌」
洞庭违鄂渚，袅袅秋风时。
何人不客游，独与帝子期。
黄鹄铩飞翅，青云叹沈姿。
身终一骑曹，高盖者为谁。
从驾至梁汉，金根复京师。
皇恩溢九垠，不记屠沽儿。
立身有高节，满卷多好诗。
赫赫承明庭，群公默无词。
草木正摇落，哭兄鄱水湄。
共居云阳里，轗轲多别离。
人生倏忽间，旅衬飘若遗。
稚子新学拜，枯杨生一枝。
人生倏忽间，精爽无不之。
旧国数千里，家人由未知。
人生倏忽间，安用才士为。

「华山西冈游赠隐玄叟」
群峰郁初霁，泼黛若鬟沐。
失风鼓唅呀，摇撼千灌木。
木叶微堕黄，石泉净停绿。
危磴萝薜牵，迥步入幽谷。
我心寄青霞，世事惭苍鹿。
遂令巢许辈，于焉谢尘俗。
想是悠悠云，可契去留躅。

「归阳萧寺有丁行者能修无生忍担水施僧况归命稽首作诗」
化佛示持帚，仲尼称执鞭。
列生御风归，饲豕如人焉。
曹溪第六祖，踏碓逾三年。
伊人自何方，长绶趋遥泉。
开士行何苦，双瓶胝两肩。
萧寺百馀僧，东厨正扬烟。
露足沙石裂，外形巾褐穿。
若其有此身，岂得安稳眠。
独出违顺境，不为寒暑还。
大圣于其中，领我心之虔。
万法常空灭，无生因忍全。
一国一释迦，一灯分百千。
永愿遗世知，现身弥勒前。
潜容偏虚空，灵响不可传。
智慧舍利佛，神通自乾连。
阿若憍陈如，迦叶迦旃延。
左右二菩萨，文殊并普贤。
身披六铢衣，亿劫为大仙。
宝塔宝楼阁，重檐交梵天。
譬如一明珠，共赞光白圆。
天魔波旬等，降伏金刚坚。
野叉罗刹鬼，亦赦尘垢缠。
乃致金翅鸟，吞龙护洪渊。
一十一众中，身意皆快然。
八河注大海，中有楞伽船。
佛法付国王，平等无颇偏。
天子事端拱，大臣行其权。
玉堂无蝇飞，五月冰凛筵。
尽力答明主，犹自招罪愆。
九族无白身，百花动婵娟。
神圣恶如此，物华不能妍。
禄山一微胡，驱马来自燕。
宛彼宫阙丽，如何犬羊膻。
苦哉千万人，流血成丹川。
此辈之死后，镬汤所熬煎。
业风吹其魂，猛火烧其烟。
独有丁行者，无忧树枝边。
市头盲老人，长者乞一钱。
韬照多密用，为君吟此篇。

「大茅岭东新居忆亡子从真」
谷鸟犹呼儿，山人夕沾襟。
怀哉隔生死，怅矣徒登临。
东门忧不入，西河遇亦深。
古来失中道，偶向经中寻。
大象无停轮，倏忽成古今。
其夭非不幸，炼形由太阴。
凡欲攀云阶，譬如火铸金。
虚室留旧札，洞房掩闲琴。
泉源登方诸，上有空青林。
仿佛通寤寐，萧寥邈微音。
软草被汀洲，鲜云略浮沈。
赪景宣叠丽，绀波响飘淋。
石窟含云巢，迢迢耿南岑。
悲恨自兹断，情尘讵能侵。
真静一时变，坐起唯从心。
卷二百六十五

「乌啼曲二首」
玉房掣锁声翻叶，银箭添泉绕霜堞。
毕逋拨剌月衔城，八九雏飞其母惊。
此是天上老鸦鸣，人间老鸦无此声。
摇风杂佩耿华烛，夜听羽人弹此曲。
东方曈曈赤日旭。
月出江林西，江林寂寂城鸦啼。
昔人何处为此曲，今人何处听不足。
城寒月晓驰思深，江上青草为谁绿。

「幽居弄」
苔衣生，花露滴，月入西林荡东壁。
扣商占角两三声，洞户谿窗一冥寂。
独去沧洲无四邻，身婴世网此何身。
关情命曲寄惆怅，久别山南山里人。

「公子行」
轻薄儿，面如玉，紫陌春风缠马足。
双镫悬金缕鹘飞，长衫刺雪生犀束。
绿槐夹道阴初成，珊瑚几节敌流星。
红肌拂拂酒光狞，当街背拉金吾行。
朝游冬冬鼓声发，暮游冬冬鼓声绝。
入门不肯自升堂，美人扶踏金阶月。

「古离别」
西江上，风动麻姑嫁时浪。
西山为水水为尘，不是人间离别人。

「长安道」
长安道，人无衣，马无草，何不归来山中老。

「龙宫操」
龙宫月明光参差，精卫衔石东飞时。
鲛人织绡采藕丝，翻江倒海倾吴蜀。
汉女江妃杳相续，龙王宫中水不足。

「梁广画花歌」
王母欲过刘彻家，飞琼夜入云輧车。
紫书分付与青鸟，却向人间求好花。
上元夫人最小女，头面端正能言语。
手把梁生画花看，凝嚬掩笑心相许。
心相许，为白阿娘从嫁与。

「送别日晚歌」
日窅窅兮下山，望佳人兮不还。
花落兮屋上，草生兮阶间。
日日兮春风，芳菲兮欲歇。
老不可兮更少，君何为兮轻别。

「行路难三首」
君不见担雪塞井空用力，炊砂作饭岂堪食。
一生肝胆向人尽，相识不如不相识。
冬青树上挂凌霄，岁晏花凋树不凋。
凡物各自有根本，种禾终不生豆苗。
行路难，行路难，何处是平道。
中心无事当富贵，今日看君颜色好。
君不见少年头上如云发，少壮如云老如雪。
岂知灌顶有醍醐，能使清凉头不热。
吕梁之水挂飞流，鼋鼍蛟蜃不敢游。
少年恃险若平地，独倚长剑凌清秋。
行路难，行路难。
昔少年，今已老。
前朝竹帛事皆空，日暮牛羊占城草。
君不见古人烧水银，变作北邙山上尘。
藕丝挂在虚空中，欲落不落愁杀人。
睢水英雄多血刃，建章宫阙成煨烬。
淮王身死桂树折，徐福一去音书绝。
行路难，行路难，生死皆由天。
秦皇汉武遭不脱，汝独何人学神仙。

「悲歌一」
边城路，今人犁田昔人墓。
岸上沙，昔日江水今人家。
今人昔人共长叹，四气相催节回换。
明月皎皎入华池，白云离离渡霄汉。

「悲歌二」
我欲升天天隔霄，我欲渡水水无桥。
我欲上山山路险，我欲汲井井泉遥。
越人翠被今何夕，独立沙边江草碧。
紫燕西飞欲寄书，白云何处逢来客。

「悲歌三」
新系青丝百尺绳，心在君家辘轳上。
我心皎洁君不知，辘轳一转一惆怅。

「悲歌四」
何处春风吹晓幕，江南渌水通朱阁。
美人二八面如花，泣向春风畏花落。

「悲歌五」
临春风，听春鸟；别时多，见时少。
愁人夜永不得眠，瑶井玉绳相对晓。

「悲歌六」
轩辕黄帝初得仙，鼎湖一去三千年。
周流三十六洞天，洞中日月星辰联。
骑龙驾景游八极，轩辕弓剑无人识。
东海青童寄消息。

「春草谣」
春草不解行，随人上东城。
正月二月色绵绵，千里万里伤人情。

「苔藓山歌」
野人夜梦江南山，江南山深松桂闲。
野人觉后长叹息，帖藓粘苔作山色。
闭门无事任盈虚，终日欹眠观四如。
一如白云飞出壁，二如飞雨岩前滴，三如腾虎欲咆哮，四如懒龙遭霹雳。
嶮峭嵌空潭洞寒，小儿两手扶栏干。

「同裴观察东湖望山歌」
浴鲜积翠栖灵异，石洞花宫横半空。
夜光潭上明星启，风雨坛边树如洗。
水淹徐孺宅恒乾，绳坠洪崖井无底。
主人载酒东湖阴，遥望西山三四岑。

「八月五日歌」
四月八日明星出，摩耶夫人降前佛。
八月五日佳气新，昭成太后生圣人。
开元九年燕公说，奉诏听置千秋节。
丹青庙里贮姚宋，花萼楼中宴岐薛。
清乐灵香几处闻，鸾歌凤吹动祥云。
已于武库见灵鸟，仍向晋山逢老君。
率土普天无不乐，河清海晏穷寥廓。
梨园弟子传法曲，张果先生进仙药。
玉座凄凉游帝京，悲翁回首望承明。
云韶九奏杳然远，唯有五陵松柏声。

「露青竹杖歌」
鲜于仲通正当年，章仇兼琼在蜀川。
约束蜀儿采马鞭，蜀儿采鞭不敢眠。
横截斜飞飞鸟边，绳桥夜上层崖颠。
头插白云跨飞泉，采得马鞭长且坚。
浮沤丁子珠联联，灰煮蜡楷光烂然。
章仇兼琼持上天，上天雨露何其偏。
飞龙闲厩马数千，朝饮吴江夕秣燕。
红尘扑辔汗湿鞯，师子麒麟聊比肩。
江面昆明洗刷牵，四蹄踏浪头枿天。
蛟龙稽颡河伯虔，拓羯胡雏脚手鲜。
陈闳韩干丹青妍，欲貌未貌眼欲穿。
金鞍玉勒锦连乾，骑入桃花杨柳烟。
十二楼中奏管弦，楼中美人夺神仙。
争爱大家把此鞭，禄山入关关破年。
忽见扬州北邙前，只有人还千一钱。
亭亭笔直无皴节，磨捋形相一条铁。
市头格是无人别，江海贱臣不拘绁。
垂窗挂影西窗缺，稚子觅衣挑仰穴。
家童拾薪几拗折，玉润犹沾玉垒雪。
碧鲜似染苌弘血，蜀帝城边子规咽。
相如桥上文君绝，往年策马降至尊，七盘九折横剑门。
穆王八骏超昆仑，安用冉冉孤生根。
圣人不贵难得货，金玉珊瑚谁买恩。

「金珰玉珮歌」
赠君金珰太霄之玉珮，金锁禹步之流珠，五岳真君之秘箓，九天丈人之宝书。
东井沐浴辰巳毕，先进洞房上奔日。
借问君欲何处来，黄姑织女机边出。

「瑶草春」
瑶草春，杳容与，江南艳歌京西舞。
执心轻子都，信节冠秋胡。
议以腰支嫁，时论自有夫。
蝉鬓蛾眉明井底，燕裙赵袂萦辘轳。
李生闻之泪如绠。
不忍回头看此井。
月中桂树落一枝，池上䴔䴖唳孤影。
露桃秾李自成谿，流水终天不向西。
翠帐绿窗寒寂寂，锦茵罗荐夜凄凄。
瑶草春，丹井远，别后相思意深浅。

「萧郸草书歌」
萧子草书人不及，洞庭叶落秋风急。
上林花开春露湿，花枝濛濛向水垂，见君数行之洒落，石上之松松下鹤。
若把君书比仲将，不知谁在凌云阁。

「范山人画山水歌」
山峥嵘，水泓澄。
漫漫汗汗一笔耕，一草一木栖神明。
忽如空中有物，物中有声。
复如远道望乡客，梦绕山川身不行。

「嵇山道芬上人画山水歌」
镜中真僧白道芬，不服朱审李将军。
渌汗平铺洞庭水，笔头点出苍梧云。
且看八月十五夜，月下看山尽如画。

「杜秀才画立走水牛歌」
昆仑儿，骑白象，时时锁著师子项。
奚奴跨马不搭鞍，立走水牛惊汉官。
江村小儿好夸骋，脚踏牛头上牛领。
浅草平田攃过时，大虫著钝几落井。
杜生知我恋沧洲，画作一障张床头。
八十老婆拍手笑，妒他织女嫁牵牛。

「梁司马画马歌」
画精神，画筋骨，一团旋风瞥灭没。
仰秣如上贺兰山，低头欲饮长城窟。
此马昂然独此群，阿爷是龙飞入云。
黄沙枯碛无寸草，一日行过千里道。
展处把笔欲描时，司马一騧赛倾倒。

「丘小府小鼓歌」
地盘山鸡犹可像，坎坎砰砰随手长。
夜半高楼沈醉时，万里踏桥乱山响。

「宜城放琴客歌」
佳人玉立生此方，家住邯郸不是倡。
头髻挼堕手爪长，善抚琴瑟有文章。
新妍笼裙云母光，朱弦绿水喧洞房。
忽闻斗酒初决绝，日暮浮云古离别。
巴猿啾啾峡泉咽，泪落罗衣颜色暍。
不知谁家更张设，丝履墙偏钗股折。
南山阑干千丈雪，七十非人不暖热。
人情厌薄古共然，相公心在持事坚。
上善若水任方圆，忆昨好之今弃捐。
服药不如独自眠，从他更嫁一少年。

「李供奉弹箜篌歌」
国府乐手弹箜篌，赤黄绦索金鎝头。
早晨有敕鸳鸯殿，夜静遂歌明月楼。
起坐可怜能抱撮，大指调弦中指拨。
腕头花落舞制裂，手下鸟惊飞拨剌。
珊瑚席，一声一声鸣锡锡；罗绮屏，一弦一弦如撼铃。
急弹好，迟亦好；宜远听，宜近听。
左手低，右手举，易调移音天赐与。
大弦似秋雁，联联度陇关；
小弦似春燕，喃喃向人语。
手头疾，腕头软，来来去去如风卷。
声清泠泠鸣索索，垂珠碎玉空中落。
美女争窥玳瑁帘，圣人卷上真珠箔。
大弦长，小弦短，小弦紧快大弦缓。
初调锵锵似鸳鸯水上弄新声，入深似太清仙鹤游秘馆。
李供奉，仪容质，身才稍稍六尺一。
在外不曾辄教人，内里声声不遣出。
指剥葱，腕削玉，饶盐饶酱五味足。
弄调人间不识名，弹尽天下崛奇曲。
胡曲汉曲声皆好，弹著曲髓曲肝脑。
往往从空入户来，瞥瞥随风落春草。
草头只觉风吹入，风来草即随风立。
草亦不知风到来，风亦不知声缓急。
爇玉烛，点银灯；光照手，实可憎。
只照箜篌弦上手，不照箜篌声里能。
驰凤阙，拜鸾殿，天子一日一回见。
王侯将相立马迎，巧声一日一回变。
实可重，不惜千金买一弄。
银器胡瓶马上驮，瑞锦轻罗满车送。
此州好手非一国，一国东西尽南北。
除却天上化下来，若向人间实难得。

「刘禅奴弹琵琶歌」
乐府只传横吹好，琵琶写出关山道。
羁雁出塞绕黄云，边马仰天嘶白草。
明妃愁中汉使回，蔡琰愁处胡笳哀。
鬼神知妙欲收响，阴风切切四面来。
李陵寄书别苏武，自有生人无此苦。
当时若值霍骠姚，灭尽乌孙夺公主。

「李湖州孺人弹筝歌」
武帝升天留法曲，凄情掩抑弦柱促。
上阳宫人怨青苔，此夜想夫怜碧玉。
思妇高楼刺壁窥，愁猿叫月鹦呼儿。
寸心十指有长短，妙入神处无人知。
独把梁州凡几拍，风沙对面胡秦隔。
听中忘却前溪碧，醉后犹疑边草白。

「郑女弹筝歌」
郑女八岁能弹筝，春风吹落天上声。
一声雍门泪承睫，两声赤鲤露鬐鬣，三声白猿臂拓颊。
郑女出参丈人时，落花惹断游空丝。
高楼不掩许声出，羞杀百舌黄莺儿。

「谅公洞庭孤橘歌」
不种自生一株橘，谁教渠向阶前出，不羡江陵千木奴。
下生白蚁子，上生青雀雏。
飞花檐卜旃檀香，结实如缀摩尼珠。
洞庭橘树笼烟碧，洞庭波月连沙白。
待取天公放恩赦，侬家定作湖中客。

「送行歌」
送行人，歌一曲，何者为泥何者玉。
年华已向秋草里，春梦犹传故山绿。

「险竿歌」
宛陵女儿擘飞手，长竿横空上下走。
已能轻险若平地，岂肯身为一家妇。
宛陵将士天下雄，一下定却长稍弓。
翻身挂影恣腾蹋，反绾头髻盘旋风。
盘旋风，撇飞鸟；
惊猿绕，树枝褭。
头上打鼓不闻时，手蹉脚跌蜘蛛丝。
忽雷掣断流星尾，矐睒划破蚩尤旗。
若不随仙作仙女，即应嫁贼生贼儿。
中丞方略通变化，外户不扃从女嫁。

「洛阳行送洛阳韦七明府」
始上龙门望洛川，洛阳桃李艳阳天。
最好当年二三月，上阳宫树千花发。
疏家父子错挂冠，梁鸿夫妻虚适越。

「黄鹄楼歌送独孤助」
故人西去黄鹄楼，西江之水上天流，黄鹄杳杳江悠悠。
黄鹄徘徊故人别，离壶酒尽清丝绝。
绿屿没馀烟，白沙连晓月。

「庐山瀑布歌送李顾」
飘白霓，挂丹梯。
应从织女机边落，不遣浔阳湖向西。
火雷劈山珠喷日，五老峰前九江溢。
九江悠悠万古情，古人行尽今人行。
老人也欲上山去，上个深山无姓名。

「朝上清歌」
洁眼朝上清，绿景开紫霞。
皇皇紫微君，左右皆灵娥。
曼声流睇，和清歌些；至阳无谖，其乐多些；旌盖飒沓，箫鼓和些；金凤玉麟，郁骈罗些；反风名香，香气遐些；
琼田瑶草，寿无涯些；君著玉衣，升玉车些；欲降琼宫，玉女家些；其桃千年，始著花些。
萧寥天清而灭云，目琼琼兮情感。
珮随香兮夜闻，肃肃兮愔愔。
启天和兮洞灵心，和为丹兮云为马。
君乘之觞于瑶池之上兮，三光罗列而在下。

「剡纸歌」
云门路上山阴雪，中有玉人持玉节。
宛委山里禹馀粮，石中黄子黄金屑。
剡溪剡纸生剡藤，喷水捣后为蕉叶。
欲写金人金口经，寄与山阴山里僧。
手把山中紫罗笔，思量点画龙蛇出。
政是垂头蹋翼时，不免向君求此物。
卷二百六十六

「洛阳早春」
何地避春愁，终年忆旧游。
一家千里外，百舌五更头。
客路偏逢雨，乡山不入楼。
故园桃李月，伊水向东流。

「步虚词」
迥步游三洞，清心礼七真。
飞符超羽翼，焚火醮星辰。
残药沾鸡犬，灵香出凤麟。
壶中无窄处，愿得一容身。

「鄱阳大云寺一公房」
尽日陪游处，斜阳竹院清。
定中观有漏，言外证无生。
色界聊传法，空门不用情。
欲知相去近，钟鼓两闻声。

「送友失意南归」
衣挥京洛尘，完璞伴归人。
故国青山遍，沧江白发新。
邻荒收酒幔，屋古布苔茵。
不用通名姓，渔樵共主宾。

「南归」
老病力难任，犹多镜雪侵。
鲈鱼消宦况，鸥鸟识归心。
急雨江帆重，残更驿树深。
乡关殊可望，渐渐入吴音。

「闲居自述」
荣辱不关身，谁为疏与亲。
有山堪结屋，无地可容尘。
白发偏添寿，黄花不笑贫。
一樽朝暮醉，陶令果何人。

「题歙山栖霞寺」
明征君旧宅，陈后主题诗。
迹在人亡处，山空月满时。
宝瓶无破响，道树有低枝。
已是伤离客，仍逢靳尚祠。

「经废寺」
不知何世界，有处似南朝。
石路无人扫，松门被火烧。
断幡犹挂刹，故板尚支桥。
数卷残经在，多年字欲销。

「送李道士」
人境年虚掷，仙源日未斜。
羡君乘竹杖，辞我隐桃花。
鸟去宁知路，云飞似忆家。
莫愁客鬓改，自有紫河车。

「酬唐起居前后见寄二首」
愁人空望国，惊鸟不归林。
莫话弹冠事，谁知结袜心。
霜凋树吹断，土蚀剑痕深。
欲作怀沙赋，明时耻自沉。
何处吊灵均，江边一老人。
汉仪君已接，楚奏我空频。
直道其如命，平生不负神。
自伤庚子日，鵩鸟上承尘。

「奉酬茅山赠赐并简綦毋正字」
玉帝居金阙，灵山几处朝。
简书犹有畏，神理讵能超。
鹤庙新家近，龙门旧国遥。
离怀结不断，玉洞一吹箫。

「白蘋洲送客」
莫信梅花发，由来谩报春。
不才充野客，扶病送朝臣。
阙下摇青珮，洲边采白蘋。
临流不痛饮，鸥鸟也欺人。

「春鸟词送元秀才入京」
春来绣羽齐，暮向竹林栖。
禁苑衔花出，河桥隔树啼。
寻声知去远，顾影念飞低。
别有无巢燕，犹窥幕上泥。

「别江南」
江城吹晓角，愁杀远行人。
汉将犹防虏，吴官欲向秦。
布帆轻白浪，锦带入红尘。
将底求名宦，平生但任真。

「空梁落燕泥」
卷幕参差燕，常衔浊水泥。
为黏珠履迹，未等画梁齐。
旧点痕犹浅，新巢缉尚低。
不缘频上落，那得此飞栖。

「上元夜忆长安」
沧州老一年，老去忆秦川。
处处逢珠翠，家家听管弦。
云车龙阙下，火树凤楼前。
今夜沧州夜，沧州夜月圆。

「酬扬州白塔寺永上人」
塔上是何缘，香灯续细烟。
松枝当麈尾，柳絮替蚕绵。
浮草经行遍，空花义趣圆。
我来虽为法，暂借一床眠。

「送韦秀才赴举」
鄱阳中酒地，楚老独醒年。
芳桂君应折，沈灰我不然。
洛桥浮逆水，关树接非烟。
唯有残生梦，犹能到日边。

「送使君」
天中洛阳道，海上使君归。
拂雾趋金殿，焚香入琐闱。
山亭倾别酒，野服间朝衣。
他日思朱鹭，知从小苑飞。

「历阳苦雨」
襄城秋雨晦，楚客不归心。
亥市风烟接，隋宫草路深。
离忧翻独笑，用事感浮阴。
夜夜空阶响，唯馀蚯蚓吟。

「伤大理谢少卿」
旧馆绝逢迎，新诗何处呈。
空留封禅草，已作岱宗行。
柳蠹风吹析，阶崩雪绕平。
无因重来此，剩哭两三声。

「经徐侍郎墓作」
不知山吏部，墓作石桥东。
宅兆乡关异，平生翰墨空。
夜泉无晓日，枯树足悲风。
更想幽冥事，唯应有梦同。

「酅公合祔挽歌」
草露前朝事，荆茅圣主封。
空传馀竹帛，永绝旧歌钟。
清镜无双影，穷泉有几重。
笳箫最悲处，风入九原松。

「相国晋公挽歌二首」
玉节朝天罢，洪炉造化新。
中和方作圣，太素忽收神。
盛德横千古，高标出四邻。
欲知言不尽，处处有遗尘。
凝笳催晓奠，丹旐向青山。
夕照新茔近，秋风故吏还。
本朝光汉代，从此扫胡关。
今日天难问，浮云满世间。

「晋公魏国夫人柳氏挽歌」
鱼轩海上遥，鸾影月中销。
双剑来时合，孤桐去日凋。
夕阳迷陇隧，秋雨咽笳箫。
画翣无留影，铭旌已度桥。

「义川公主挽词」
弄玉吹箫后，湘灵鼓瑟时。
月边丹桂落，风底白杨悲。
杂珮分泉户，馀香出繐帷。
夜台飞镜匣，偏共掩蛾眉。

「忆山中」
春还不得还，家在最深山。
蕙圃泉浇湿，松窗月映闲。
薄田临谷口，小职向人间。
去处但无事，重门深闭关。

「送大理张卿」
春色依依惜解携，月卿今夜泊隋堤。
白沙洲上江蓠长，绿树村边谢豹啼。
迁客比来无倚仗，故人相去隔云泥。
越禽唯有南枝分，目送孤鸿飞向西。

「宿湖边山寺」
群峰过雨涧淙淙，松下扉扃白鹤双。
香透经窗笼桧柏，云生梵宇湿幡幢。
蒲团僧定风过席，苇岸渔歌月堕江。
谁悟此生同寂灭，老禅慧力得心降。

「湖南客中春望」
鸣雁嘹嘹北向频，渌波何处是通津。
风尘海内怜双鬓，涕泪天涯惨一身。
故里音书应望绝，异乡景物又更新。
便抛印绶从归隐，吴渚香莼漫吐春。

「闲居怀旧」
日长鼓腹爱吾庐，洗竹浇花兴有馀。
骚客空传成相赋，晋人已负绝交书。
贫居谪所谁推毂，仕向侯门耻曳裾。
今日思来总皆罔，汗青功业又何如。

「寄江南鹤林寺石冰上人」
山川重复出，心地暗相逢。
忽忆秋江月，如闻古寺钟。
湖平南北岸，云抱两三峰。
定力超香象，真言摄毒龙。
风中何处鹤，石上几年松。
为报烟霞道，人间共不容。

「乐府」
暖谷春光至，宸游近甸荣。
云随天仗转，风入御帘轻。
翠盖浮佳气，朱楼倚太清。
朝臣冠剑退，宫女管弦迎。
细草承雕辇，繁花入幔城。
文房开圣藻，武卫宿天营。
玉醴随觞至，铜壶逐漏行。
五星含土德，万姓彻中声。
亲祀先崇典，躬推示劝耕。
国风新正乐，农器近消兵。
道德关河固，刑章日月明。
野人同鸟兽，率舞感升平。

「送从兄使新罗」
六气铜浑转，三光玉律调。
河宫清奉赆，海岳晏来朝。
地绝提封入，天平赐贡饶。
扬威轻破虏，柔服耻征辽。
曙色黄金阙，寒声白鹭潮。
楼船非习战，骢马是嘉招。
帝女飞衔石，鲛人卖泪绡。
管宁虽不偶，徐市倘相邀。
独岛缘空翠，孤霞上泬寥。
蟾蜍同汉月，螮蝀异秦桥。
水豹横吹浪，花鹰迥拂霄。
晨装凌莽渺，夜泊记招摇。
几路通员峤，何山是沃焦。
飓风晴汩起，阴火暝潜烧。
鬓发成新髻，人参长旧苗。
扶桑衔日近，析木带津遥。
梦向愁中积，魂当别处销。
临川思结网，见弹欲求鸮。
共散羲和历，谁差甲子朝。
沧波伏忠信，译语辨讴谣。
叠鼓鲸鳞隐，阴帆鹢首飘。
南溟垂大翼，西海饮文鳐。
指景寻灵草，排云听洞箫。
封侯万里外，未肯后班超。

「山居即事」
下泊降茅仙，萧闲隐洞天。
杨君闲上法，司命驻流年。
崦合桃花水，窗分柳谷烟。
抱孙堪种树，倚杖问耘田。
世事休相扰，浮名任一边。
由来谢安石，不解饮灵泉。

「题卢道士房」
秋砧响落木，共坐茅君家。
唯见两童子，门外汲井花。
空坛静白日，神鼎飞丹砂。
麈尾拂霜草，金铃摇霁霞。
上章尘世隔，看弈桐阴斜。
稽首问仙要，黄精堪饵花。
卷二百六十七

「梦后吟」
醉中还有梦，身外已无心。
明镜唯知老，青山何处深。

「题灵山寺」
觉地本随身，灵山重结因。
如何战鸟佛，不化捕鱼人。

「题元阳观旧读书房赠李范」
此观十年游，此房千里宿。
还来旧窗下，更取君书读。

「永嘉」
东瓯传旧俗，风日江边好。
何处乐神声，夷歌出烟岛。

「青弋江」
凄清回泊夜，沦波激石响。
村边草市桥，月下罟师网。

「听山鹧鸪」
谁家无春酒，何处无春鸟。
夜宿桃花村，踏歌接天晓。

「山径柳」
宛转若游丝，浅深栽绿崦。
年年立春后，即被啼莺占。

「石上藤」
空山无鸟迹，何物如人意。
委曲结绳文，离披草书字。

「薜荔庵」
薜荔作禅庵，重叠庵边树。
空山径欲绝，也有人知处。

「芙蓉榭」
风摆莲衣干，月背鸟巢寒。
文鱼翻乱叶，翠羽上危栏。

「欹松漪」
湛湛碧涟漪，老松欹侧卧。
悠扬绿萝影，下拂波纹破。

「焙茶坞」
新茶已上焙，旧架忧生醭。
旋旋续新烟，呼儿劈寒木。

「弹琴谷」
谷中谁弹琴，琴响谷冥寂。
因君扣商调，草虫惊暗壁。

「白鹭汀」
靃靡汀草碧，淋森鹭毛白。
夜起沙月中，思量捕鱼策。

「千松岭」
终日吟天风，有时天籁止。
问渠何旨意，恐落凡人耳。

「黄菊湾」
时菊凝晓露，露华滴秋湾。
仙人酿酒熟，醉里飞空山。

「临平湖」
采藕平湖上，藕泥封藕节。
船影入荷香，莫冲莲柄折。

「山春洞」
引烛踏仙泥，时时乱乳燕。
不知何道士，手把灵书卷。

「石窦泉」
吹沙复喷石，曲折仍圆旋。
野客漱流时，杯粘落花片。

「古仙坛」
远山谁放烧，疑是坛边醮。
仙人错下山，拍手坛边笑。

「题山顶寺」
遥闻林下语，知是经行所。
日暮香风时，诸天散花雨。

「天宝题壁」
五十馀年别，伶俜道不行。
却来书处在，惆怅似前生。

「哭李别驾」
故人行迹灭，秋草向南悲。
不欲频回步，孀妻正哭时。

「春雨不闻百舌」
百舌春来哑，愁人共待晴。
不关秋水事，饮恨亦无声。

「忆鄱阳旧游」
悠悠南国思，夜向江南泊。
楚客断肠时，月明枫子落。

「春怀」
园莺啼已倦，树树陨香红。
不是春相背，当由己自翁。

「洛阳陌二首」
莺声满御堤，堤柳拂丝齐。
风送名花落，香红衬马蹄。
珂珮逐鸣驺，王孙结伴游。
金丸落飞鸟，乘兴醉青楼。

「寄淮上柳十三」
苇萧中辟户，相映绿淮流。
莫讶春潮阔，鸥边可泊舟。

「送李泌」
昔别吴堤雨，春帆去较迟。
江波千里绿，□□□□□。

「山中夜宿」
凉月挂层峰，萝林落叶重。
掩关深畏虎，风起撼长松。

「登楼」
高阁成长望，江流雁叫哀。
凄凉故吴事，麋鹿走荒台。

「江上」
江清白鸟斜，荡桨罥蘋花。
听唱菱歌晚，回塘月照沙。

「溪上」
采莲溪上女，舟小怯摇风。
惊起鸳鸯宿，水云撩乱红。

「田家」
带水摘禾穗，夜捣具晨炊。
县帖取社长，嗔怪见官迟。

「宿山中僧」
不爇香炉烟，蒲团坐如铁。
尝想同夜禅，风堕松顶雪。

「梅湾」
白石盘盘磴，清香树树梅。
山深不吟赏，辜负委苍苔。

「思归」
不能经纶大经，甘作草莽闲臣。
青琐应须长别，白云漫与相亲。

「归山作」
心事数茎白发，生涯一片青山。
空林有雪相待，古道无人独还。

「过山农家」
板桥人渡泉声，茅檐日午鸡鸣。
莫嗔焙茶烟暗，却喜晒谷天晴。

「代佳人赠别」
万里行人欲渡溪，千行珠泪滴为泥。
已成残梦随君去，犹有惊乌半夜啼。

「忆故园」
惆怅多山人复稀，杜鹃啼处泪沾衣。
故园此去千馀里，春梦犹能夜夜归。

「题叶道士山房」
水边垂柳赤栏桥，洞里仙人碧玉箫。
近得麻姑音信否，浔阳江上不通潮。

「送李秀才入京」
五湖秋叶满行船，八月灵槎欲上天。
君向长安余适越，独登秦望望秦川。

「越中席上看弄老人」
不到山阴十二春，镜中相见白头新。
此生不复为年少，今日从他弄老人。

「听刘安唱歌」
子夜新声何处传，悲翁更忆太平年。
即今法曲无人唱，已逐霓裳飞上天。

「樱桃曲」
百舌犹来上苑花，游人独自忆京华。
遥知寝庙尝新后，敕赐樱桃向几家。

「山中」
野人爱向山中宿，况在葛洪丹井西。
庭前有个长松树，夜半子规来上啼。

「赠朱放」
野客归时无四邻，黔娄别久案常贫。
渔樵旧路不堪入，何处空山犹有人。

「江村乱后」
江村日暮寻遗老，江水东流横浩浩。
竹里闲窗不见人，门前旧路生青草。

「望简寂观」
青嶂青溪直复斜，白鸡白犬到人家。
仙人住在最高处，向晚春泉流白花。

「五两歌送张夏」
竿头五两风褭褭，水上云帆逐飞鸟。
送君初出扬州时，霭霭曈曈江溢晓。

「临海所居三首」
此是昔年征战处，曾经永日绝人行。
千家寂寂对流水，唯有汀洲春草生。
此去临溪不是遥，楼中望见赤城标。
不知叠嶂重霞里，更有何人度石桥。
家在双峰兰若边，一声秋磬发孤烟。
山连极浦鸟飞尽，月上青林人未眠。

「听角思归」
故园黄叶满青苔，梦后城头晓角哀。
此夜断肠人不见，起行残日影徘徊。

「酬柳相公」
天下如今已太平，相公何事唤狂生。
个身恰似笼中鹤，东望沧溟叫数声。

「题明霞台」
野人本自不求名，欲向山中过一生。
莫嫌憔悴无知己，别有烟霞似弟兄。

「哭绚法师」
楚客停桡欲问谁，白沙江草麹尘丝。
生公手种殿前树，唯有花开鶗鴂悲。

「送柳宜城葬」
鸣笳已逐春风咽，匹马犹依旧路嘶。
遥望柳家门外树，恐闻黄鸟向人啼。

「宫词五首」
禁柳烟中闻晓乌，风吹玉漏尽铜壶。
内官先向蓬莱殿，金合开香泻御炉。
玉楼天半起笙歌，风送宫嫔笑语和。
月殿影开闻夜漏，水精帘卷近银河。
玉阶容卫宿千官，风猎青旂晓仗寒。
侍女先来荐琼蕊，露浆新下九霄盘。
九重天乐降神仙，步舞分行踏锦筵。
嘈囋一声钟鼓歇，万人楼下拾金钱。
金吾持戟护新檐，天乐声传万姓瞻。
楼上美人相倚看，红妆透出水精帘。

「寻桃花岭潘三姑台」
桃花岭上觉天低，人上青山马隔溪。
行到三姑学仙处，还如刘阮二郎迷。

「夜中望仙观」
日暮衔花飞鸟还，月明溪上见青山。
遥知玉女窗前树，不是仙人不得攀。

「送李侍御往吴兴」
世间只有情难说，今夜应无不醉人。
若向洞庭山下过，暗知浇沥圣姑神。

「奉和韩晋公晦日呈诸判官」
江南无处不闻歌，晦日中军乐更多。
不是风光催柳色，却缘威令动阳和。

「子规」
杜宇冤亡积有时，年年啼血动人悲。
若教恨魄皆能化，何树何山著子规。

「海鸥咏」
万里飞来为客鸟，曾蒙丹凤借枝柯。
一朝凤去梧桐死，满目鸱鸢奈尔何。

「赠韦清将军」
身执金吾主禁兵，腰间宝剑重横行。
接舆亦是狂歌者，更就将军乞一声。

「赠僧二首」
家住义兴东舍溪，溪边莎草雨无泥。
上人一向心入定，春鸟年年空自啼。
出头皆是新年少，何处能容老病翁。
更把浮荣喻生灭，世间无事不虚空。

「登楼望水」
鸟啼花发柳含烟，掷却风光忆少年。
更上高楼望江水，故乡何处一归船。

「湖中」
青草湖边日色低，黄茅嶂里鹧鸪啼。
丈夫飘荡今如此，一曲长歌楚水西。

「岁日作」
不觉老将春共至，更悲携手几人全。
还丹寂寞羞明镜，手把屠苏让少年。

「山中赠客」
山中好处无人别，涧梅伪作山中雪。
野客相逢夜不眠，山中童子烧松节。

「王郎中妓席五咏。箜篌」
玉作搔头金步摇，高张苦调响连宵。
欲知写尽相思梦，度水寻云不用桥。

「王郎中妓席五咏。舞」
汗浥新装画不成，丝催急节舞衣轻。
落花绕树疑无影，回雪从风暗有情。

「王郎中妓席五咏。歌」
柳拂青楼花满衣，能歌宛转世应稀。
空中几处闻清响，欲绕行云不遣飞。

「王郎中妓席五咏。筝」
秦声楚调怨无穷，陇水胡笳咽复通。
莫遣黄莺花里啭，参差撩乱妒春风。

「王郎中妓席五咏。笙」
欲写人间离别心，须听鸣凤似龙吟。
江南曲尽归何处，洞水山云知浅深。

「送李山人还玉溪」
好鸟共鸣临水树，幽人独欠买山钱。
若为种得千竿竹，引取君家一眼泉。

「送少微上人还鹿门」
少微不向吴中隐，为个生缘在鹿门。
行入汉江秋月色，襄阳耆旧几人存。

「宿昭应」
武帝祈灵太乙坛，新丰树色绕千官。
那知今夜长生殿，独闭山门月影寒。

「题琅邪上方」
东晋王家在此溪，南朝树色隔窗低。
碑沈字灭昔人远，谷鸟犹向寒花啼。

「安仁港口望仙人城」
楼台采翠远分明，闻说仙家在此城。
欲上仙城无路上，水边花里有人声。

「寄秘书包监」
一别长安路几千，遥知旧日主人怜。
贾生只是三年谪，独自无才已四年。

「小孤山」
古庙枫林江水边，寒鸦接饭雁横天。
大孤山远小孤出，月照洞庭归客船。

「送李秀才游嵩山」
嵩山石壁挂飞流，无限神仙在上头。
采得新诗题石壁，老人惆怅不同游。

「从剡溪至赤城」
灵溪宿处接灵山，窈映高楼向月闲。
夜半鹤声残梦里，犹疑琴曲洞房间。

「叶上题诗从苑中流出」
花落深宫莺亦悲，上阳宫女断肠时。
君恩不闭东流水，叶上题诗寄与谁。

「崦里桃花」
崦里桃花逢女冠，林间杏叶落仙坛。
老人方授上清箓，夜听步虚山月寒。

「听子规」
栖霞山中子规鸟，口边血出啼不了。
山僧后夜初出定，闻似不闻山月晓。

「竹枝曲」
帝子苍梧不复归，洞庭叶下荆云飞。
巴人夜唱竹枝后，肠断晓猿声渐稀。

「寻僧二首」
方丈玲珑花竹闲，已将心印出人间。
家家门外长安道，何处相逢是宝山。
弥天释子本高情，往往山中独自行。
莫怪狂人游楚国，莲花只在淤泥生。

「桃花曲」
魏帝宫人舞凤楼，隋家天子泛龙舟。
君王夜醉春眠晏，不觉桃花逐水流。

「赠远」
暂出河边思远道，却来窗下听新莺。
故人一别几时见，春草还从旧处生。

「早春思归有唱竹枝歌者坐中下泪」
渺渺春生楚水波，楚人齐唱竹枝歌。
与君皆是思归客，拭泪看花奈老何。

「送郭秀才」
故人曾任丹徒令，买得青山拟独耕。
不作草堂招远客，却将垂柳借啼莺。

「宫词」
长乐宫连上苑春，玉楼金殿艳歌新。
君门一入无由出，唯有宫莺得见人。

「悼稚」
稚子比来骑竹马，犹疑只在屋东西。
莫言道者无悲事，曾听巴猿向月啼。

「山僧兰若」
绝顶茅庵老此生，寒云孤木伴经行。
世人那得知幽径，遥向青峰礼磬声。

「句」
崦合桃花水，窗鸣柳谷泉。
颓垣化为陂，陆地堪乘舟。
汀洲渺渺江篱短，疑是疑非两断肠。
巫峡朝云暮不归，洞庭春水晴空满。
龙吟四泽欲兴雨，凤引九雏警宿乌。
新妇矶边月明，女儿浦口潮平。

「铜雀妓」
日暮铜雀迥，秋深玉座清。
萧森松柏望，委郁绮罗情。
君恩不再得，妾舞为谁轻。

「塞下曲」
结束浮云骏，翩翩出从戎。
且凭天子怒，复倚将军雄。
万鼓雷殷地，千旗火生风。
日轮驻霜戈，月魄悬雕弓。
青海阵云匝，黑山兵气冲。
战酣太白高，战罢旄头空。
万里不惜死，一朝得成功。
画图麒麟阁，入朝明光宫。
大笑向文士，一经何足穷。
古人昧此道，往往成老翁。

「塞上」
东出卢龙塞，浩然客思孤。
亭堠列万里，汉兵犹备胡。
边尘涨北溟，虏骑正南驱。
转斗岂长策，和亲非远图。
惟昔李将军，按节出皇都。
总戎扫大漠，一战擒单于。
常怀感激心，愿效纵横谟。
倚剑欲谁语，关河空郁纡。

「蓟门行五首」
蓟门逢古老，独立思氛氲。
一身既零丁，头鬓白纷纷。
勋庸今已矣，不识霍将军。
汉家能用武，开拓穷异域。
戍卒厌糠核，降胡饱衣食。
关亭试一望，吾欲泪沾臆。
边城十一月，雨雪乱霏霏。
元戎号令严，人马亦轻肥。
羌胡无尽日，征战几时归。
幽州多骑射，结发重横行。
一朝事将军，出入有声名。
纷纷猎秋草，相向角弓鸣。
黯黯长城外，日没更烟尘。
胡骑虽凭陵，汉兵不顾身。
古树满空塞，黄云愁杀人。

「效古赠崔二」
十月河洲时，一看有归思。
风飙生惨烈，雨雪暗天地。
我辈今胡为，浩哉迷所至。
缅怀当途者，济济居声位。
邈然在云霄，宁肯更沦踬。
周旋多燕乐，门馆列车骑。
美人芙蓉姿，狭室兰麝气。
金炉陈兽炭，谈笑正得意。
岂论草泽中，有此枯槁士。
我惭经济策，久欲甘弃置。
君负纵横才，如何尚憔悴。
长歌增郁怏，对酒不能醉。
穷达自有时，夫子莫下泪。

「钜鹿赠李少府」
李侯虽薄宦，时誉何籍籍。
骏马常借人，黄金每留客。
投壶华馆静，纵酒凉风夕。
即此遇神仙，吾欣知损益。

「东平留赠狄司马」
古人无宿诺，兹道以为难。
万里赴知己，一言诚可叹。
马蹄经月窟，剑术指楼兰。
地出北庭尽，城临西海寒。
森然瞻武库，则是弄儒翰。
入幕绾银绶，乘轺兼铁冠。
练兵日精锐，杀敌无遗残。
献捷见天子，论功俘可汗。
激昂丹墀下，顾盼青云端。
谁谓纵横策，翻为权势干。
将军既坎壈，使者亦辛酸。
耿介挹三事，羁离从一官。
知君不得意，他日会鹏抟。

「过卢明府有赠」
良吏不易得，古人今可传。
静然本诸己，以此知其贤。
我行挹高风，羡尔兼少年。
胸怀豁清夜，史汉如流泉。
明日复行春，逶迤出郊坛。
登高见百里，桑野郁芊芊。
时平俯鹊巢，岁熟多人烟。
奸猾唯闭户，逃亡归种田。
回轩自郭南，老幼满马前。
皆贺蚕农至，而无徭役牵。
君观黎庶心，抚之诚万全。
何幸逢大道，愿言烹小鲜。
能奏明廷主，一试武城弦。

「单父逢邓司仓覆仓库，因而有赠」
邦牧今坐啸，群贤趋纪纲。
四人忽不扰，耕者遥相望。
粲粲府中妙，授词如履霜。
炎炎伏热时，草木无晶光。
匹马度睢水，清风何激扬。
校缗阅帑藏，发廪欣斯箱。
邂逅得相逢，欢言至夕阳。
开襟自公馀，载酒登琴堂。
举杯挹山川，寓目穷毫芒。
白鸟向田尽，青蝉归路长。
醉中不惜别，况乃正游梁。

「蓟门不遇王之涣、郭密之，因以留赠」
適远登蓟丘，兹晨独搔屑。
贤交不可见，吾愿终难说。
迢递千里游，羁离十年别。
才华仰清兴，功业嗟芳节。
旷荡阻云海，萧条带风雪。
逢时事多谬，失路心弥折。
行矣勿重陈，怀君但愁绝。

「寄孟五少府」
秋气落穷巷，离忧兼暮蝉。
后时已如此，高兴亦徒然。
知君念淹泊，忆我屡周旋。
征路见来雁，归人悲远天。
平生感千里，相望在贞坚。

「苦雨寄房四昆季」
独坐见多雨，况兹兼索居。
茫茫十月交，穷阴千里馀。
弥望无端倪，北风击林箊。
白日渺难睹，黄云争卷舒。
安得造化功，旷然一扫除。
滴沥檐宇愁，寥寥谈笑疏。
泥涂拥城郭，水潦盘丘墟。
惆怅悯田农，裴回伤里闾。
曾是力井税，曷为无斗储。
万事切中怀，十年思上书。
君门嗟缅邈，身计念居诸。
沉吟顾草茅，郁怏任盈虚。
黄鹄不可羡，鸡鸣时起予。
故人平台侧，高馆临通衢。
兄弟方荀陈，才华冠应徐。
弹棋自多暇，饮酒更何如。
知人想林宗，直道惭史鱼。
携手风流在，开襟鄙吝祛。
宁能访穷巷，相与对园蔬。

「和贺兰判官望北海作」
圣代务平典，輶轩推上才。
迢遥溟海际，旷望沧波开。
四牡未遑息，三山安在哉。
巨鳌不可钓，高浪何崔嵬。
湛湛朝百谷，茫茫连九垓。
挹流纳广大，观异增迟回。
日出见鱼目，月圆知蚌胎。
迹非想像到，心以精灵猜。
远色带孤屿，虚声涵殷雷。
风行越裳贡，水遏天吴灾。
揽辔隼将击，忘机鸥复来。
缘情韵骚雅，独立遗尘埃。
吏道竟殊用，翰林仍忝陪。
长鸣谢知己，所愧非龙媒。

「和崔二少府登楚丘城作」
故人亦不遇，异县久栖托。
辛勤失路意，感叹登楼作。
清晨眺原野，独立穷寥廓。
云散芒砀山，水还睢阳郭。
绕梁即襟带，封卫多漂泊。
事古悲城池，年丰爱墟落。
相逢俱未展，携手空萧索。
何意千里心，仍求百金诺。
公侯皆我辈，动用在谋略。
圣心思贤才，朅来刈葵藿。

「酬司空璲少府」
飘飖未得意，感激与谁论。
昨日遇夫子，仍欣吾道存。
江山满词赋，札翰起凉温。
吾见风雅作，人知德业尊。
惊飙荡万木，秋气屯高原。
燕赵何苍茫，鸿雁来翩翻。
此时与君别，握手欲无言。

「酬李少府」
出塞魂屡惊，怀贤意难说。
谁知吾道间，乃在客中别。
日夕捧琼瑶，相思无休歇。
伊人虽薄宦，举代推高节。
述作凌江山，声华满冰雪。
一登蓟丘上，四顾何惨烈。
来雁无尽时，边风正骚屑。
将从崖谷遁，且与沉浮绝。
君若登青云，余当投魏阙。

「酬裴秀才」
男儿贵得意，何必相知早。
飘荡与物永，蹉跎觉年老。
长卿无产业，季子惭妻嫂。
此事难重陈，未于众人道。

「酬陆少府」
朝临淇水岸，还望卫人邑。
别意在山阿，征途背原隰。
萧萧前村口，唯见转蓬入。
水渚人去迟，霜天雁飞急。
固应不远别，所与路未及。
欲济川上舟，相思空伫立。

「奉酬北海李太守丈人夏日平阴亭」
天子股肱守，丈人山岳灵。
出身侍丹墀，举翮凌青冥。
当昔皇运否，人神俱未宁。
谏官莫敢议，酷吏方专刑。
谷永独言事，匡衡多引经。
两朝纳深衷，万乘无不听。
盛烈播南史，雄词豁东溟。
谁谓整隼旟，翻然忆柴扃。
寄书汶阳客，回首平阴亭。
开封见千里，结念存百龄。
隐轸江山丽，氛氲兰茝馨。
自怜遇时休，漂泊随流萍。
春野变木德，夏天临火星。
一生徒羡鱼，四十犹聚萤。
从此日闲放，焉能怀拾青。

「酬马八效古见赠」
深崖无绿竹，秀色徒氛氲。
时代种桃李，无人顾此君。
奈何冰雪操，尚与蒿莱群。
愿托灵仙子，一声吹入云。

「酬鸿胪裴主簿雨后睢阳北楼见赠之作」
暮霞照新晴，归云犹相逐。
有怀晨昏暇，相见登眺目。
问礼侍彤襜，题诗访茅屋。
高楼多古今，陈事满陵谷。
地久微子封，台馀孝王筑。
裴回顾霄汉，豁达俯川陆。
远水对秋城，长天向乔木。
公门何清净，列戟森已肃。
不叹携手稀，恒思著鞭速。
终当拂羽翰，轻举随鸿鹄。

「酬裴员外以诗代书」
少时方浩荡，遇物犹尘埃。
脱略身外事，交游天下才。
单车入燕赵，独立心悠哉。
宁知戎马间，忽展平生怀。
且欣清论高，岂顾夕阳颓。
题诗碣石馆，纵酒燕王台。
北望沙漠垂，漫天雪皑皑。
临边无策略，览古空裴回。
乐毅吾所怜，拔齐翻见猜。
荆卿吾所悲，适秦不复回。
然诺多死地，公忠成祸胎。
与君从此辞，每恐流年催。
如何俱老大，始复忘形骸。
兄弟真二陆，声名连八裴。
乙未将星变，贼臣候天灾。
胡骑犯龙山，乘舆经马嵬。
千官无倚著，万姓徒悲哀。
诛吕鬼神动，安刘天地开。
奔波走风尘，倏忽值云雷。
拥旄出淮甸，入幕征楚材。
誓当剪鲸鲵，永以竭驽骀。
小人胡不仁，谗我成死灰。
赖得日月明，照耀无不该。
留司洛阳宫，詹府唯蒿莱。
是时扫氛祲，尚未歼渠魁。
背河列长围，师老将亦乖。
归军剧风火，散卒争椎埋。
一夕瀍洛空，生灵悲曝腮。
衣冠投草莽，予欲驰江淮。
登顿宛叶下，栖遑襄邓隈。
城池何萧条，邑屋更崩摧。
纵横荆棘丛，但见瓦砾堆。
行人无血色，战骨多青苔。
遂除彭门守，因得朝玉阶。
激昂仰鹓鹭，献替欣盐梅。
驱传及远蕃，忧思郁难排。
罢人纷争讼，赋税如山崖。
所思在畿甸，曾是鲁宓侪。
自从拜郎官，列宿焕天街。
那能访遐僻，还复寄琼瑰。
金玉本高价，埙篪终易谐。
朗咏临清秋，凉风下庭槐。
何意寇盗间，独称名义偕。
辛酸陈侯诔，叹息季鹰杯。
白日屡分手，青春不再来。
卧看中散论，愁忆太常斋。
酬赠徒为尔，长歌还自咍。

「酬庞十兵曹」
忆昔游京华，自言生羽翼。
怀书访知己，末路空相识。
许国不成名，还家有惭色。
托身从畎亩，浪迹初自得。
雨泽感天时，耕耘忘帝力。
同人洛阳至，问我睢水北。
遂尔款津涯，净然见胸臆。
高谈悬物象，逸韵投翰墨。
别岸迥无垠，海鹤鸣不息。
梁城多古意，携手共凄恻。
怀贤想邹枚，登高思荆棘。
世情恶疵贱，之子怜孤直。
酬赠感并深，离忧岂终极。

「同吕员外酬田著作幕门军西宿盘山秋夜作」
碛路天早秋，边城夜应永。
遥传戎旅作，已报关山冷。
上将顿盘阪，诸军遍泉井。
绸缪阃外书，慷慨幕中请。
能使勋业高，动令氛雾屏。
远途能自致，短步终难骋。
羽翮时一看，穷愁始三省。
人生感然诺，何啻若形影。
白发知苦心，阳春见佳境。
星河连塞络，刁斗兼山静。
忆君霜露时，使我空引领。

「酬秘书弟兼寄幕下诸公」
亚相膺时杰，群才遇良工。
翩翩幕下来，拜赐甘泉宫。
信知命世奇，适会非常功。
侍御执邦宪，清词焕春丛。
末路望绣衣，他时常发蒙。
孰云三军壮，惧我弹射雄。
谁谓万里遥，在我樽俎中。
光禄经济器，精微自深衷。
前席屡荣问，长城兼在躬。
高纵激颓波，逸翮驰苍穹。
将副节制筹，欲令沙漠空。
司业志应徐，雅度思冲融。
相思三十年，忆昨犹儿童。
今来抱青紫，忽若披鹓鸿。
说剑增慷慨，论交持始终。
秘书即吾门，虚白无不通。
多才陆平原，硕学郑司农。
献封到关西，独步归山东。
永意久知处，嘉言能亢宗。
客从梁宋来，行役随转蓬。
酬赠欣元弟，忆贤瞻数公。
游鳞戏沧浪，鸣凤栖梧桐。
并负垂天翼，俱乘破浪风。
眈眈天府间，偃仰谁敢同。
何意构广厦，翻然顾雕虫。
应知阮步兵，惆怅此途穷。

「淇上酬薛三据，兼寄郭少府微」
自从别京华，我心乃萧索。
十年守章句，万事空寥落。
北上登蓟门，茫茫见沙漠。
倚剑对风尘，慨然思卫霍。
拂衣去燕赵，驱马怅不乐。
天长沧洲路，日暮邯郸郭。
酒肆或淹留，渔潭屡栖泊。
独行备艰险，所见穷善恶。
永愿拯刍荛，孰云干鼎镬。
皇情念淳古，时俗何浮薄。
理道资任贤，安人在求瘼。
故交负灵奇，逸气抱謇谔。
隐轸经济具，纵横建安作。
才望忽先鸣，风期无宿诺。
飘飖劳州县，迢递限言谑。
东驰眇贝丘，西顾弥虢略。
淇水徒自流，浮云不堪托。
吾谋适可用，天路岂寥廓。
不然买山田，一身与耕凿。
且欲同鹪鹩，焉能志鸿鹄。

「酬岑二十主簿秋夜见赠之作」
舍下蛩乱鸣，居然自萧索。
缅怀高秋兴，忽枉清夜作。
感物我心劳，凉风惊二毛。
池枯菡萏死，月出梧桐高。
如何异乡县，复得交才彦。
汩没嗟后时，蹉跎耻相见。
箕山别来久，魏阙谁不恋。
独有江海心，悠悠未尝倦。

「答侯少府」
常日好读书，晚年学垂纶。
漆园多乔木，睢水清粼粼。
诏书下柴门，天命敢逡巡。
赫赫三伏时，十日到咸秦。
褐衣不得见，黄绶翻在身。
吏道顿羁束，生涯难重陈。
北使经大寒，关山饶苦辛。
边兵若刍狗，战骨成埃尘。
行矣勿复言，归欤伤我神。
如何燕赵陲，忽遇平生亲。
开馆纳征骑，弹弦娱远宾。
飘飖天地间，一别方兹晨。
东道有佳作，南朝无此人。
性灵出万象，风骨超常伦。
吾党谢王粲，群贤推郄诜。
明时取秀才，落日过蒲津。
节苦名已富，禄微家转贫。
相逢愧薄游，抚己荷陶钧。
心事正堪尽，离居宁太频。
两河归路遥，二月芳草新。
柳接滹沱暗，莺连渤海春。
谁谓行路难，猥当希代珍。
提握每终日，相思犹比邻。
江海有扁舟，丘园有角巾。
君意定何适，我怀知所遵。
浮沉各异宜，老大贵全真。
莫作云霄计，遑遑随缙绅。

「宋中别周、梁、李三子」
曾是不得意，适来兼别离。
如何一尊酒，翻作满堂悲。
周子负高价，梁生多逸词。
周旋梁宋间，感激建安时。
白雪正如此，青云无自疑。
李侯怀英雄，肮脏乃天资。
方寸且无间，衣冠当在斯。
俱为千里游，忽念两乡辞。
且见壮心在，莫嗟携手迟。
凉风吹北原，落日满西陂。
露下草初白，天长云屡滋。
我心不可问，君去定何之。
京洛多知己，谁能忆左思。

「宋中别李八」
岁晏谁不归，君归意可说。
将趋倚门望，还念同人别。
驻马临长亭，飘然事明发。
苍茫眺千里，正值苦寒节。
旧国多转蓬，平台下明月。
世情薄疵贱，夫子怀贤哲。
行矣各勉旃，吾当挹馀烈。

「别王彻」
归客自南楚，怅然思北林。
萧条秋风暮，回首江淮深。
留君终日欢，或为梁父吟。
时辈想鹏举，他人嗟陆沉。
载酒登平台，赠君千里心。
浮云暗长路，落日有归禽。
离别未足悲，辛勤当自任。
吾知十年后，季子多黄金。

「送萧十八与房侍御回还」
常苦古人远，今见斯人古。
澹泊遗声华，周旋必邹鲁。
故交在梁宋，游方出庭户。
匹马鸣朔风，一身济河浒。
辛勤采兰咏，款曲翰林主。
岁月催别离，庭闱远风土。
寥寥寒烟静，莽莽夕阴吐。
明发不在兹，青天眇难睹。

「宋中送族侄式颜」
大夫击东胡，胡尘不敢起。
胡人山下哭，胡马海边死。
部曲尽公侯，舆台亦朱紫。
当时有勋业，末路遭谗毁。
转旆燕赵间，剖符括苍里。
弟兄莫相见，亲族远枌梓。
不改青云心，仍招布衣士。
平生怀感激，本欲候知己。
去矣难重陈，飘然自兹始。
游梁且未遇，适越今何以。
乡山西北愁，竹箭东南美。
峥嵘缙云外，苍莽几千里。
旅雁悲啾啾，朝昏孰云已。
登临多瘴疠，动息在风水。
虽有贤主人，终为客行子。
我携一尊酒，满酌聊劝尔。
劝尔惟一言，家声勿沦滓。

「又送族侄式颜」
惜君才未遇，爱君才若此。
世上五百年，吾家一千里。
俱游帝城下，忽在梁园里。
我今行山东，离忧不能已。

「赠别王十七管记」
故交吾未测，薄宦空年岁。
晚节踪曩贤，雄词冠当世。
堂中皆食客，门外多酒债。
产业曾未言，衣裘与人敝。
飘飖戎幕下，出入关山际。
转战轻壮心，立谈有边计。
云沙自回合，天海空迢递。
星高汉将骄，月盛胡兵锐。
沙深冷陉断，雪暗辽阳闭。
亦谓扫欃枪，旋惊陷蜂虿。
归旌告东捷，斗骑传西败。
遥飞绝汉书，已筑长安第。
画龙俱在叶，宠鹤先居卫。
勿辞部曲勋，不藉将军势。
相逢季冬月，怅望穷海裔。
折剑留赠人，严装遂云迈。
我行将悠缅，及此还羁滞。
曾非济代谋，且有临深诫。
随波混清浊，与物同丑丽。
眇忆青岩栖，宁忘褐衣拜。
自言爱水石，本欲亲兰蕙。
何意薄松筠，翻然重菅蒯。
恒深取与分，孰慢平生契。
款曲鸡黍期，酸辛别离袂。
逢时愧名节，遇坎悲沦替。
适赵非解纷，游燕往无说。
浩歌方振荡，逸翮思凌励。
倏若异鹏抟，吾当学蝉蜕。

「涟上别王秀才」
飘飖经远道，客思满穷秋。
浩荡对长涟，君行殊未休。
崎岖山海侧，想像无前俦。
何意照乘珠，忽然欲暗投。
东路方箫条，楚歌复悲愁。
暮帆使人感，去鸟兼离忧。
行矣当自爱，壮年莫悠悠。
余亦从此辞，异乡难久留。
赠言岂终极，慎勿滞沧洲。

「赠别沈四逸人」
沈侯未可测，其况信浮沉。
十载常独坐，几人知此心。
乘舟蹈沧海，买剑投黄金。
世务不足烦，有田西山岑。
我来遇知己，遂得开清襟。
何意阃阈间，沛然江海深。
疾风扫秋树，濮上多鸣砧。
耿耿尊酒前，联雁飞愁音。
平生重离别，感激对孤琴。

「送韩九」
惆怅别离日，裴回歧路前。
归人望独树，匹马随秋蝉。
常与天下士，许君兄弟贤。
良时正可用，行矣莫徒然。

「送崔录事赴宣城」
大国非不理，小官皆用才。
欲行宣城印，住饮洛阳杯。
晚景为人别，长天无鸟回。
举帆风波渺，倚棹江山来。
羡尔兼乘兴，芜湖千里开。

「别张少府」
归客留不住，朝云纵复横。
马头向春草，斗柄临高城。
嗟我久离别，羡君看弟兄。
归心更难道，回首一伤情。

「淇上别刘少府子英」
近来住淇上，萧条惟空林。
又非耕种时，闲散多自任。
伊君独知我，驱马欲招寻。
千里忽携手，十年同苦心。
求仁见交态，于道喜甘临。
逸思乃天纵，微才应陆沉。
飘然归故乡，不复问离襟。
南登黎阳渡，莽苍寒云阴。
桑叶原上起，河凌山下深。
途穷更远别，相对益悲吟。

「别耿都尉」
四十能学剑，时人无此心。
如何耿夫子，感激投知音。
翩翩白马来，二月青草深。
别易小千里，兴酣倾百金。

「宋中遇林虑杨十七山人，因而有别」
昔余涉漳水，驱车行邺西。
遥见林虑山，苍苍戛天倪。
邂逅逢尔曹，说君彼岩栖。
萝径垂野蔓，石房倚云梯。
秋韭何青青，药苗数百畦。
栗林隘谷口，栝树森回谿。
耕耘有山田，纺绩有山妻。
人生苟如此，何必组与珪。
谁谓远相访，曩情殊不迷。
檐前举醇醪，灶下烹只鸡。
朔风忽振荡，昨夜寒螀啼。
游子益思归，罢琴伤解携。
出门尽原野，白日黯已低。
始惊道路难，终念言笑暌。
因声谢岑壑，岁暮一攀跻。

「酬别薛三、蔡大，留简韩十四主簿」
迢递辞京华，辛勤异乡县。
登高俯沧海，回首泪如霰。
同人久离别，失路还相见。
薛侯怀直道，德业应时选。
蔡子负清才，当年擢宾荐。
韩公有奇节，词赋凌群彦。
读书嵩岑间，作吏沧海甸。
伊余寡栖托，感激多愠见。
纵诞非尔情，飘沦任疵贱。
忽枉琼瑶作，乃深平生眷。
始谓吾道存，终嗟客游倦。
归心无昼夜，别事除言宴。
复值凉风时，苍茫夏云变。

「送虞城刘明府谒魏郡苗太守」
天官苍生望，出入承明庐。
肃肃领旧藩，皇皇降玺书。
茂宰多感激，良将复吹嘘。
永怀一言合，谁谓千里疏。
对酒忽命驾，兹情何起予。
炎天昼如火，极目无行车。
长路出雷泽，浮云归孟诸。
魏郡十万家，歌钟喧里闾。
传道贤君至，闭关常晏如。
君将挹高论，定是问樵渔。
今日逢明圣，吾为陶隐居。

「途中酬李少府赠别之作」
西上逢节换，东征私自怜。
故人今卧疾，欲别还留连。
举酒临南轩，夕阳满中筵。
宁知江上兴，乃在河梁偏。
行李多光辉，札翰忽相鲜。
谁谓岁月晚，交情尚贞坚。
终嗟州县劳，官谤复迍邅。
虽负忠信美，其如方寸悬。
连帅扇清风，千里犹眼前。
曾是趋藻镜，不应翻弃捐。
日来知自强，风气殊未痊。
可以加药物，胡为辄忧煎。
驱马出大梁，原野一悠然。
柳色感行客，云阴愁远天。
皇明烛幽遐，德泽普照宣。
鹓鸿列霄汉，燕雀何翩翩。
余亦惬所从，渔樵十二年。
种瓜漆园里，凿井卢门边。
去去勿重陈，生涯难勉旃。
或期遇春事，与尔复周旋。
投报空回首，狂歌谢比肩。

「睢阳酬别畅大判官」
吾友遇知己，策名逢圣朝。
高才擅白雪，逸翰怀青霄。
承诏选嘉宾，慨然即驰轺。
清昼下公馆，尺书忽相邀。
留欢惜别离，毕景驻行镳。
言及沙漠事，益令胡马骄。
丈夫拔东蕃，声冠霍嫖姚。
兜鍪冲矢石，铁甲生风飙。
诸将出冷陉，连营济石桥。
酋豪尽俘馘，子弟输征徭。
边庭绝刁斗，战地成渔樵。
榆关夜不扃，塞口长萧萧。
降胡满蓟门，一一能射雕。
军中多宴乐，马上何轻趫。
戎狄本无厌，羁縻非一朝。
饥附诚足用，饱飞安可招。
李牧制儋蓝，遗风岂寂寥。
君还谢幕府，慎勿轻刍荛。

「宴韦司户山亭院」
人幽想灵山，意惬怜远水。
习静务为适，所居还复尔。
汲流涨华池，开酌宴君子。
苔径试窥践，石屏可攀倚。
入门见中峰，携手如万里。
横琴了无事，垂钓应有以。
高馆何沉沉，飒然凉风起。

「同诸公登慈恩寺浮图」
香界泯群有，浮图岂诸相。
登临骇孤高，披拂欣大壮。
言是羽翼生，迥出虚空上。
顿疑身世别，乃觉形神王。
宫阙皆户前，山河尽檐向。
秋风昨夜至，秦塞多清旷。
千里何苍苍，五陵郁相望。
盛时惭阮步，末宦知周防。
输效独无因，斯焉可游放。

「同薛司直诸公秋霁曲江俯见南山作」
南山郁初霁，曲江湛不流。
若临瑶池前，想望昆仑丘。
回首见黛色，眇然波上秋。
深沉俯峥嵘，清浅延阻修。
连潭万木影，插岸千岩幽。
杳霭信难测，渊沦无暗投。
片云对渔父，独鸟随虚舟。
我心寄青霞，世事惭白鸥。
得意在乘兴，忘怀非外求。
良辰自多暇，欣与数子游。

「登广陵栖灵寺塔」
淮南富登临，兹塔信奇最。
直上造云族，凭虚纳天籁。
迥然碧海西，独立飞鸟外。
始知高兴尽，适与赏心会。
连山黯吴门，乔木吞楚塞。
城池满窗下，物象归掌内。
远思驻江帆，暮时结春霭。
轩车疑蠢动，造化资大块。
何必了无身，然后知所退。

「登百丈峰二首」
朝登百丈峰，遥望燕支道。
汉垒青冥间，胡天白如扫。
忆昔霍将军，连年此征讨。
匈奴终不灭，寒山徒草草。
唯见鸿雁飞，令人伤怀抱。
晋武轻后事，惠皇终已昏。
豺狼塞瀍洛，胡羯争乾坤。
四海如鼎沸，五原徒自尊。
而今白庭路，犹对青阳门。
朝市不足问，君臣随草根。

「同群公秋登琴台」
古迹使人感，琴台空寂寥。
静然顾遗尘，千载如昨朝。
临眺自兹始，群贤久相邀。
德与形神高，孰知天地遥。
四时何倏忽，六月鸣秋蜩。
万象归白帝，平川横赤霄。
犹是对夏伏，几时有凉飙。
燕雀满檐楹，鸿鹄抟扶摇。
物性各自得，我心在渔樵。
兀然还复醉，尚握尊中瓢。

「同群公出猎海上」
畋猎自古昔，况伊心赏俱。
偶与群公游，旷然出平芜。
层阴涨溟海，杀气穷幽都。
鹰隼何翩翩，驰骤相传呼。
豺狼窜榛莽，麋鹿罹艰虞。
高鸟下騂弓，困兽斗匹夫。
尘惊大泽晦，火燎深林枯。
失之有馀恨，获者无全驱。
咄彼工拙间，恨非指踪徒。
犹怀老氏训，感叹此欢娱。

「同群公题郑少府田家」
郑侯应凄惶，五十头尽白。
昔为南昌尉，今作东郡客。
与语多远情，论心知所益。
秋林既清旷，穷巷空淅沥。
蝶舞园更闲，鸡鸣日云夕。
男儿未称意，其道固无适。
劝君且杜门，勿叹人事隔。

「同群公题中山寺」
平原十里外，稍稍云岩深。
遂及清净所，都无人世心。
名僧既礼谒，高阁复登临。
石壁倚松径，山田多栗林。
超遥尽巘崿，逼侧仍岖嶔。
吾欲休世事，于焉聊自任。

「同群公宿开善寺，赠陈十六所居」
驾车出人境，避暑投僧家。
裴回龙象侧，始见香林花。
读书不及经，饮酒不胜茶。
知君悟此道，所未搜袈裟。
谈空忘外物，持诫破诸邪。
则是无心地，相看唯月华。

「同韩四、薛三东亭玩月」
远游怅不乐，兹赏吾道存。
款曲故人意，辛勤清夜言。
东亭何寥寥，佳境无朝昏。
阶墀近洲渚，户牖当郊原。
矧乃穷周旋，游时怡讨论。
树阴荡瑶瑟，月气延清尊。
明河带飞雁，野火连荒村。
对此更愁予，悠哉怀故园。

「同敬八、卢五泛河间清河」
清川在城下，沿泛多所宜。
同济惬数公，玩物欣良时。
飘飖波上兴，燕婉舟中词。
昔陟乃平原，今来忽涟漪。
东流达沧海，西流延滹池。
云树共晦明，井邑相逶迤。
稍随归月帆，若与沙鸥期。
渔父更留我，前潭水未滋。

「同房侍御山园新亭与邢判官同游」
隐隐春城外，朦胧陈迹深。
君子顾榛莽，兴言伤古今。
决河导新流，疏径踪旧林。
开亭俯川陆，时景宜招寻。
肃穆逢使轩，夤缘事登临。
忝游芝兰室，还对桃李阴。
岸远白波来，气喧黄鸟吟。
因睹歌颂作，始知经济心。
灌坛有遗风，单父多鸣琴。
谁为久州县，苍生怀德音。

「同马太守听九思法师讲金刚经」
吾师晋阳宝，杰出山河最。
途经世谛间，心到空王外。
鸣钟山虎伏，说法天龙会。
了义同建瓴，梵法若吹籁。
深知亿劫苦，善喻恒沙大。
舍施割肌肤，攀缘去亲爱。
招提何清净，良牧驻轻盖。
露冕众香中，临人觉苑内。
心持佛印久，标割魔军退。
愿开初地因，永奉弥天对。

「涟上题樊氏水亭」
涟上非所趣，偶为世务牵。
经时驻归棹，日夕对平川。
莫论行子愁，且得主人贤。
亭上酒初熟，厨中鱼每鲜。
自说宦游来，因之居住偏。
煮盐沧海曲，种稻长淮边。
四时常晏如，百口无饥年。
菱芋藩篱下，渔樵耳目前。
异县少朋从，我行复迍邅。
向不逢此君，孤舟已言旋。
明日又分首，风涛还眇然。

「同吕判官从哥舒大夫破洪济城回登积石军多福七级浮图」
塞口连浊河，辕门对山寺。
宁知鞍马上，独有登临事。
七级凌太清，千崖列苍翠。
飘飘方寓目，想像见深意。
高兴殊未平，凉风飒然至。
拔城阵云合，转旆胡星坠。
大将何英灵，官军动天地。
君怀生羽翼，本欲附骐骥。
款段苦不前，青冥信难致。
一歌阳春后，三叹终自愧。

「三君咏。魏郑公」
郑公经纶日，隋氏风尘昏。
济代取高位，逢时敢直言。
道光先帝业，义激旧君恩。
寂寞卧龙处，英灵千载魂。

「三君咏。郭代公」
代公实英迈，津涯浩难识。
拥兵抗矫征，仗节归有德。
纵横负才智，顾盼安社稷。
流落勿重陈，怀哉为凄恻。

「三君咏。狄梁公」
梁公乃贞固，勋烈垂竹帛。
昌言太后朝，潜运储君策。
待贤开相府，共理登方伯。
至今青云人，犹是门下客。

「宓公琴台诗三首」
宓子昔为政，鸣琴登此台。
琴和人亦闲，千载称其才。
临眺忽凄怆，人琴安在哉。
悠悠此天壤，唯有颂声来。
邦伯感遗事，慨然建琴堂。
乃知静者心，千载犹相望。
入室想其人，出门何茫茫。
唯见白云合，东临邹鲁乡。
皤皤邑中老，自夸邑中理。
何必升君堂，然后知君美。
开门无犬吠，早卧常晏起。
昔人不忍欺，今我还复尔。

「李云南征蛮诗」
圣人赫斯怒，诏伐西南戎。
肃穆庙堂上，深沉节制雄。
遂令感激士，得建非常功。
料死不料敌，顾恩宁顾终。
鼓行天海外，转战蛮夷中。
梯巘近高鸟，穿林经毒虫。
鬼门无归客，北户多南风。
蜂虿隔万里，云雷随九攻。
长驱大浪破，急击群山空。
饷道忽已远，悬军垂欲穷。
精诚动白日，愤薄连苍穹。
野食掘田鼠，晡餐兼僰僮。
收兵列亭堠，拓地弥西东。
临事耻苟免，履危能饬躬。
将星独照耀，边色何溟濛。
泸水夜可涉，交州今始通。
归来长安道，召见甘泉宫。
廉蔺若未死，孙吴知暗同。
相逢论意气，慷慨谢深衷。

「题尉迟将军新庙」
周室既板荡，贼臣立婴儿。
将军独激昂，誓欲酬恩私。
孤城日无援，高节终可悲。
家国共沦亡，精魂空在斯。
沉沉积冤气，寂寂无人知。
良牧怀深仁，与君建明祠。
父子俱血食，轩车每逶迤。
我来荐蘋蘩，感叹兴此词。
晨光上阶闼，杀气翻旌旗。
明明幽冥理，至诚信莫欺。
唯夫二千石，多庆方自兹。

「观李九少府翥树宓子贱神祠碑」
吾友吏兹邑，亦尝怀宓公。
安知梦寐间，忽与精灵通。
一见兴永叹，再来激深衷。
宾从何逶迤，二十四老翁。
于焉建层碑，突兀长林东。
作者无愧色，行人感遗风。
坐令高岸尽，独对秋山空。
片石勿谓轻，斯言固难穷。
龙盘色丝外，鹊顾偃波中。
形胜驻群目，坚贞指苍穹。
我非王仲宣，去矣徒发蒙。

「同观陈十六史兴碑」
荆衡气偏秀，江汉流不歇。
此地多精灵，有时生才杰。
伊人今独步，逸思能间发。
永怀掩风骚，千载常矻矻。
新碑亦崔嵬，佳句悬日月。
则是刊石经，终然继梼杌。
我来观雅制，慷慨变毛发。
季主尽荒淫，前王徒贻厥。
东周既削弱，两汉更沦没。
西晋何披猖，五胡相唐突。
作歌乃彰善，比物仍恶讦。
感叹将谓谁，对之空咄咄。

「宋中十首」
梁王昔全盛，宾客复多才。
悠悠一千年，陈迹唯高台。
寂寞向秋草，悲风千里来。
朝临孟诸上，忽见芒砀间。
赤帝终已矣，白云长不还。
时清更何有，禾黍遍空山。
景公德何广，临变莫能欺。
三请皆不忍，妖星终自移。
君心本如此，天道岂无知。
梁苑白日暮，梁山秋草时。
君王不可见，修竹令人悲。
九月桑叶尽，寒风鸣树枝。
登高临旧国，怀古对穷秋。
落日鸿雁度，寒城砧杵愁。
昔贤不复有，行矣莫淹留。
出门望终古，独立悲且歌。
忆昔鲁仲尼，凄凄此经过。
众人不可向，伐树将如何。
逍遥漆园吏，冥没不知年。
世事浮云外，闲居大道边。
古来同一马，今我亦忘筌。
五霸递征伐，宋人无战功。
解围幸奇说，易子伤吾衷。
唯见卢门外，萧条多转蓬。
常爱宓子贱，鸣琴能自亲。
邑中静无事，岂不由其身。
何意千年后，寂寞无此人。
阏伯去已久，高丘临道傍。
人皆有兄弟，尔独为参商。
终古犹如此。
而今安可量。

「蓟中作」
策马自沙漠，长驱登塞垣。
边城何萧条，白日黄云昏。
一到征战处，每愁胡虏翻。
岂无安边书，诸将已承恩。
惆怅孙吴事，归来独闭门。

「自淇涉黄河途中作十三首」
川上常极目，世情今已闲。
去帆带落日，征路随长山。
亲友若云霄，可望不可攀。
于兹任所惬，浩荡风波间。
清晨泛中流，羽族满汀渚。
黄鹄何处来，昂藏寡俦侣。
飞鸣无人见，饮啄岂得所。
云汉尔固知，胡为不轻举。
野人头尽白，与我忽相访。
手持青竹竿，日暮淇水上。
虽老美容色，虽贫亦闲放。
钓鱼三十年，中心无所向。
南登滑台上，却望河淇间。
竹树夹流水，孤城对远山。
念兹川路阔，羡尔沙鸥闲。
长想别离处，犹无音信还。
东入黄河水，茫茫泛纡直。
北望太行山，峨峨半天色。
山河相映带，深浅未可测。
自昔有贤才，相逢不相识。
秋日登滑台，台高秋已暮。
独行既未惬，怀土怅无趣。
晋宋何萧条，羌胡散驰鹜。
当时无战略，此地即边戍。
兵革徒自勤，山河孰云固。
乘闲喜临眺，感物伤游寓。
惆怅落日前，飘飖远帆处。
北风吹万里，南雁不知数。
归意方浩然，云沙更回互。
乱流自兹远，倚楫时一望。
遥见楚汉城，崔嵬高山上。
天道昔未测，人心无所向。
屠钓称侯王，龙蛇争霸王。
缅怀多杀戮，顾此生惨怆。
圣代休甲兵，吾其得闲放。
兹川方悠邈，云沙无前后。
古堰对河壖，长林出淇口。
独行非吾意，东向日已久。
忧来谁得知，且酌尊中酒。
朝从北岸来，泊船南河浒。
试共野人言，深觉农夫苦。
去秋虽薄熟，今夏犹未雨。
耕耘日勤劳，租税兼舄卤。
园蔬空寥落，产业不足数。
尚有献芹心，无因见明主。
茫茫浊河注，怀古临河滨。
禹功本豁达，汉迹方因循。
坎德昔滂沱，冯夷胡不仁。
激潏陵堤防，东郡多悲辛。
天子忽惊悼，从官皆负薪。
畚筑岂无谋，祈祷如有神。
宣房今安在，高岸空嶙峋。
我行倦风湍，辍棹将问津。
空传歌瓠子，感慨独愁人。
孟夏桑叶肥，秾阴夹长津。
蚕农有时节，田野无闲人。
临水狎渔樵，望山怀隐沦。
谁能去京洛，憔悴对风尘。
朝景入平川，川长复垂柳。
遥看魏公墓，突兀前山后。
忆昔大业时，群雄角奔走。
伊人何电迈，独立风尘首。
传檄举敖仓，拥兵屯洛口。
连营一百万，六合如可有。
方项终比肩，乱隋将假手。
力争固难恃，骄战曷能久。
若使学萧曹，功名当不朽。
皤皤河滨叟，相遇似有耻。
辍榜聊问之，答言尽终始。
一生虽贫贱，九十年未死。
且喜对儿孙，弥惭远城市。
结庐黄河曲，垂钓长河里。
漫漫望云沙，萧条听风水。
所思强饭食，永愿在乡里。
万事吾不知，其心只如此。

「宋中遇陈二」
常忝鲍叔义，所期王佐才。
如何守苦节，独此无良媒。
离别十年外，飘飖千里来。
安知罢官后，惟见柴门开。
穷巷隐东郭，高堂咏南陔。
篱根长花草，井上生莓苔。
伊昔望霄汉，于今倦蒿莱。
男儿命未达，且尽手中杯。

「宋中遇刘书记有别」
何代无秀士，高门生此才。
森然睹毛发，若见河山来。
几载困常调，一朝时运催。
白身谒明主，待诏登云台。
相逢梁宋间，与我醉蒿莱。
寒楚眇千里，雪天昼不开。
末路终离别，不能强悲哀。
男儿争富贵，劝尔莫迟回。

「鲁郡途中遇徐十八录事」
谁谓嵩颍客，遂经邹鲁乡。
前临少昊墟，始觉东蒙长。
独行岂吾心，怀古激中肠。
圣人久已矣，游夏遥相望。
裴回野泽间，左右多悲伤。
日出见阙里，川平知汶阳。
弱冠负高节，十年思自强。
终然不得意，去去任行藏。

「遇冲和先生」
冲和生何代，或谓游东溟。
三命谒金殿，一言拜银青。
自云多方术，往往通神灵。
万乘亲问道，六宫无敢听。
昔去限霄汉，今来睹仪形。
头戴鹖鸟冠，手摇白鹤翎。
终日饮醇酒，不醉复不醒。
常忆鸡鸣山，每诵西升经。
拊背念离别，依然出户庭。
莫见今如此，曾为一客星。

「鲁西至东平」
沙岸拍不定，石桥水横流。
问津见鲁俗，怀古伤家丘。
寥落千载后，空传褒圣侯。

「东平路作三首」
南图适不就，东走岂吾心。
索索凉风动，行行秋水深。
蝉鸣木叶落，兹夕更愁霖。
明时好画策，动欲干王公。
今日无成事，依依亲老农。
扁舟向何处，吾爱汶阳中。
清旷凉夜月，裴回孤客舟。
渺然风波上，独爱前山秋。
秋至复摇落，空令行者愁。

「东平路中遇大水」
天灾自古有，昏垫弥今秋。
霖霪溢川原，澒洞涵田畴。
指途适汶阳，挂席经芦洲。
永望齐鲁郊，白云何悠悠。
傍沿钜野泽，大水纵横流。
虫蛇拥独树，麋鹿奔行舟。
稼穑随波澜，西成不可求。
室居相枕藉，蛙黾声啾啾。
仍怜穴蚁漂，益羡云禽游。
农夫无倚著，野老生殷忧。
圣主当深仁，庙堂运良筹。
仓廪终尔给，田租应罢收。
我心胡郁陶，征旅亦悲愁。
纵怀济时策，谁肯论吾谋。

「登垄」
垄头远行客，垄上分流水。
流水无尽期，行人未云已。
浅才登一命，孤剑通万里。
岂不思故乡，从来感知己。

「苦雪四首」
二月犹北风，天阴雪冥冥。
寥落一室中，怅然惭百龄。
苦愁正如此，门柳复青青。
惠连发清兴，袁安念高卧。
余故非斯人，为性兼懒惰。
赖兹尊中酒，终日聊自过。
濛濛洒平陆，淅沥至幽居。
且喜润群物，焉能悲斗储。
故交久不见，鸟雀投吾庐。
孰云久闲旷，本自保知寡。
穷巷独无成，春条只盈把。
安能羡鹏举，且欲歌牛下。
乃知古时人，亦有如我者。

「哭单父梁九少府」
开箧泪沾臆，见君前日书。
夜台今寂寞，独是子云居。
畴昔探云奇，登临赋山水。
同舟南浦下，望月西江里。
契阔多别离，绸缪到生死。
九原即何处，万事皆如此。
晋山徒峨峨，斯人已冥冥。
常时禄且薄，殁后家复贫。
妻子在远道，弟兄无一人。
十上多苦辛，一官恒自哂。
青云将可致，白日忽先尽。
唯有身后名，空留无远近。

「哭裴少府」
世人谁不死，嗟君非生虑。
扶病适到官，田园在何处。
公才群吏感，葬事他人助。
余亦未识君，深悲哭君去。

「行路难二首」
长安少年不少钱，能骑骏马鸣金鞭。
五侯相逢大道边，美人弦管争留连。
黄金如斗不敢惜，片言如山莫弃捐。
安知憔悴读书者，暮宿灵台私自怜。
君不见富家翁，旧时贫贱谁比数。
一朝金多结豪贵，万事胜人健如虎。
子孙成行满眼前，妻能管弦妾能舞。
自矜一身忽如此，却笑傍人独愁苦。
东邻少年安所如，席门穷巷出无车。
有才不肯学干谒，何用年年空读书。

「秋胡行」
妾本邯郸未嫁时，容华倚翠人未知。
一朝结发从君子，将妾迢迢东鲁陲。
时逢大道无艰阻，君方游宦从陈汝。
蕙楼独卧频度春，彩阁辞君几徂暑。
三月垂杨蚕未眠，携笼结侣南陌边。
道逢行子不相识，赠妾黄金买少年。
妾家夫婿经离久，寸心誓与长相守。
愿言行路莫多情，道妾贞心在人口。
日暮蚕饥相命归，携笼端饰来庭闱。
劳心苦力终无恨，所冀君恩即可依。
闻说行人已归止，乃是向来赠金子。
相看颜色不复言，相顾怀惭有何已。
从来自隐无疑背，直为君情也相会。
如何咫尺仍有情，况复迢迢千里外。
誓将顾恩不顾身，念君此日赴河津。
莫道向来不得意，故欲留规诫后人。

「古大梁行」
古城莽苍饶荆榛，驱马荒城愁杀人。
魏王宫观尽禾黍，信陵宾客随灰尘。
忆昨雄都旧朝市，轩车照耀歌钟起。
军容带甲三十万，国步连营一千里。
全盛须臾那可论，高台曲池无复存。
遗墟但见狐狸迹，古地空馀草木根。
暮天摇落伤怀抱，倚剑悲歌对秋草。
侠客犹传朱亥名，行人尚识夷门道。
白璧黄金万户侯，宝刀骏马填山丘。
年代凄凉不可问，往来唯有水东流。

「邯郸少年行」
邯郸城南游侠子，自矜生长邯郸里。
千场纵博家仍富，几度报仇身不死。
宅中歌笑日纷纷，门外车马常如云。
未知肝胆向谁是，令人却忆平原君。
君不见今人交态薄，黄金用尽还疏索。
以兹感叹辞旧游，更于时事无所求。
且与少年饮美酒，往来射猎西山头。

「燕歌行」
汉家烟尘在东北，汉将辞家破残贼。
男儿本自重横行，天子非常赐颜色。
摐金伐鼓下榆关，旌旆逶迤碣石间。
校尉羽书飞瀚海，单于猎火照狼山。
山川萧条极边土，胡骑凭陵杂风雨。
战士军前半死生，美人帐下犹歌舞。
大漠穷秋塞草腓，孤城落日斗兵稀。
身当恩遇恒轻敌，力尽关山未解围。
铁衣远戍辛勤久，玉箸应啼别离后。
少妇城南欲断肠，征人蓟北空回首。
边庭飘飖那可度，绝域苍茫更何有。
杀气三时作阵云，寒声一夜传刁斗。
相看白刃血纷纷，死节从来岂顾勋。
君不见沙场征战苦，至今犹忆李将军。

「古歌行」
君不见汉家三叶从代至，高皇旧臣多富贵。
天子垂衣方晏如，庙堂拱手无馀议。
苍生偃卧休征战，露台百金以为费。
田舍老翁不出门，洛阳少年莫论事。

「人日寄杜二拾遗」
人日题诗寄草堂，遥怜故人思故乡。
柳条弄色不忍见，梅花满枝空断肠。
身在远藩无所预，心怀百忧复千虑。
今年人日空相忆，明年人日知何处。
一卧东山三十春，岂知书剑老风尘。
龙钟还忝二千石，愧尔东西南北人。

「九日酬颜少府」
檐前白日应可惜，篱下黄花为谁有。
行子迎霜未授衣，主人得钱始沽酒。
苏秦憔悴人多厌，蔡泽栖迟世看丑。
纵使登高只断肠，不如独坐空搔首。

「留别郑三、韦九兼洛下诸公」
忆昨相逢论久要，顾君哂我轻常调。
羁旅虽同白社游，诗书已作青云料。
蹇质蹉跎竟不成，年过四十尚躬耕。
长歌达者杯中物，大笑前人身后名。
幸逢明盛多招隐，高山大泽征求尽。
此时亦得辞渔樵，青袍裹身荷圣朝。
犁牛钓竿不复见，县人邑吏来相邀。
远路鸣蝉秋兴发，华堂美酒离忧销。
不知何日更携手，应念兹晨去折腰。

「送杨山人归嵩阳」
不到嵩阳动十年，旧时心事已徒然。
一二故人不复见，三十六峰犹眼前。
夷门二月柳条色，流莺数声泪沾臆。
凿井耕田不我招，知君以此忘帝力。
山人好去嵩阳路，惟余眷眷长相忆。

「送别」
昨夜离心正郁陶，三更白露西风高。
萤飞木落何淅沥，此时梦见西归客。
曙钟寥亮三四声，东邻嘶马使人惊。
揽衣出户一相送，唯见归云纵复横。

「赠别晋三处士」
有人家住清河源，渡河问我游梁园。
手持道经注已毕，心知内篇口不言。
卢门十年见秋草，此心惆怅谁能道。
知己从来不易知，慕君为人与君好。
别时九月桑叶疏，出门千里无行车。
爱君且欲君先达，今上求贤早上书。

「送浑将军出塞」
将军族贵兵且强，汉家已是浑邪王。
子孙相承在朝野，至今部曲燕支下。
控弦尽用阴山儿，登阵常骑大宛马。
银鞍玉勒绣蝥弧，每逐嫖姚破骨都。
李广从来先将士，卫青未肯学孙吴。
传有沙场千万骑，昨日边庭羽书至。
城头画角三四声，匣里宝刀昼夜鸣。
意气能甘万里去，辛勤判作一年行。
黄云白草无前后，朝建旌旄夕刁斗。
塞下应多侠少年，关西不见春杨柳。
从军借问所从谁，击剑酣歌当此时。
远别无轻绕朝策，平戎早寄仲宣诗。

「送蔡山人」
东山布衣明古今，自言独未逢知音。
识者阅见一生事，到处豁然千里心。
看书学剑长辛苦，近日方思谒明主。
斗酒相留醉复醒，悲歌数年泪如雨。
丈夫遭遇不可知，买臣主父皆如斯。
我今蹭蹬无所似，看尔崩腾何若为。

「封丘作」
我本渔樵孟诸野，一生自是悠悠者。
乍可狂歌草泽中，宁堪作吏风尘下。
只言小邑无所为，公门百事皆有期。
拜迎官长心欲碎，鞭挞黎庶令人悲。
归来向家问妻子，举家尽笑今如此。
生事应须南亩田，世情付与东流水。
梦想旧山安在哉，为衔君命且迟回。
乃知梅福徒为尔，转忆陶潜归去来。

「题李别驾壁」
去乡不远逢知己，握手相欢得如此。
礼乐遥传鲁伯禽，宾客争过魏公子。
酒筵暮散明月上，枥马长鸣春风起。
一生称意能几人，今日从君问终始。

「寄宿田家」
田家老翁住东陂，说道平生隐在兹。
鬓白未曾记日月，山青每到识春时。
门前种柳深成巷，野谷流泉添入池。
牛壮日耕十亩地，人闲常扫一茅茨。
客来满酌清尊酒，感兴平吟才子诗。
岩际窟中藏鼹鼠，潭边竹里隐鸬鹚。
村墟日落行人少，醉后无心怯路歧。
今夜只应还寄宿，明朝拂曙与君辞。

「别韦参军」
二十解书剑，西游长安城。
举头望君门，屈指取公卿。
国风冲融迈三五，朝廷欢乐弥寰宇。
白璧皆言赐近臣，布衣不得干明主。
归来洛阳无负郭，东过梁宋非吾土。
兔苑为农岁不登，雁池垂钓心长苦。
世人遇我同众人，唯君于我最相亲。
且喜百年有交态，未尝一日辞家贫。
弹棋击筑白日晚，纵酒高歌杨柳春。
欢娱未尽分散去，使我惆怅惊心神。
丈夫不作儿女别，临歧涕泪沾衣巾。

「送田少府贬苍梧」
沉吟对迁客，惆怅西南天。
昔为一官未得意，今向万里令人怜。
念兹斗酒成暌间，停舟叹君日将晏。
远树应怜北地春，行人却羡南归雁。
丈夫穷达未可知，看君不合长数奇。
江山到处堪乘兴，杨柳青青那足悲。

「平台夜遇李景参有别」
离心忽怅然，策马对秋天。
孟诸薄暮凉风起，归客相逢渡睢水。
昨时携手已十年，今日分途各千里。
岁物萧条满路歧，此行浩荡令人悲。
家贫羡尔有微禄，欲往从之何所之。

「送郭处士往莱芜，兼寄苟山人」
君为东蒙客，往来东蒙畔。
云卧临峄阳，山行穷日观。
少年词赋皆可听，秀眉白面风清泠。
身上未曾染名利，口中犹未知膻腥。
今日还山意无极，岂辞世路多相识。
归见莱芜九十翁，为论别后长相忆。

「赋得还山吟，送沈四山人」
还山吟，天高日暮寒山深，送君还山识君心。
人生老大须恣意，看君解作一生事，山间偃仰无不至。
石泉淙淙若风雨，桂花松子常满地。
卖药囊中应有钱，还山服药又长年。
白云劝尽杯中物，明月相随何处眠。
眠时忆问醒时事，梦魂可以相周旋。

「崔司录宅燕大理李卿」
多雨殊未已，秋云更沉沉。
洛阳故人初解印，山东小吏来相寻。
上卿才大名不朽，早朝至尊暮求友。
豁达常推海内贤，殷勤但酌尊中酒。
饮醉欲言归剡溪，门前驷马光照衣。
路傍观者徒唧唧，我公不以为是非。

「同鲜于洛阳于毕员外宅观画马歌」
知君爱鸣琴，仍好千里马。
永日恒思单父中，有时心到宛城下。
遇客丹青天下才，白生胡雏控龙媒。
主人娱宾画障开，只言骐骥西极来。
半壁□□势不住，满堂风飘飒然度。
家僮愕视欲先鞭，枥马惊嘶还屡顾。
始知物妙皆可怜，燕昭市骏岂徒然。
纵令剪拂无所用，犹胜驽骀在眼前。

「同河南李少尹毕员外宅夜饮时洛阳告捷遂作春酒歌」
故人美酒胜浊醪，故人清词合风骚。
长歌满酌惟吾曹，高谈正可挥麈毛。
半醉忽然持蟹螯，洛阳告捷倾前后。
武侯腰间印如斗，郎官无事时饮酒。
杯中绿蚁吹转来，瓮上飞花拂还有。
前年持节将楚兵，去年留司在东京，今年复拜二千石，盛夏五月西南行。
彭门剑门蜀山里，昨逢军人劫夺我，到家但见妻与子。
赖得饮君春酒数十杯，不然令我愁欲死。

「同李九士曹观壁画云作」
始知帝乡客，能画苍梧云。
秋天万里一片色，只疑飞尽犹氛氲。

「见薛大臂鹰作」
寒楚十二月，苍鹰八九毛。
寄言燕雀莫相啅，自有云霄万里高。

「画马篇」
君侯枥上骢，貌在丹青中。
马毛连钱蹄铁色，图画光辉骄玉勒。
马行不动势若来，权奇蹴踏无尘埃。
感兹绝代称妙手，遂令谈者不容口。
麒麟独步自可珍，驽骀万匹知何有。
终未如他枥上骢，载华毂，骋飞鸿。
荷君剪拂与君用，一日千里如旋风。

「咏马鞭」
龙竹养根凡几年，工人截之为长鞭，一节一目皆天然。
珠重重，星连连。
绕指柔，纯金坚。
绳不直，规不圆。
把向空中捎一声，良马有心日驰千。

「塞下曲」
君不见芳树枝，春花落尽蜂不窥。
君不见梁上泥，秋风始高燕不栖。
荡子从军事征战，蛾眉婵娟守空闺。
独宿自然堪下泪，况复时闻鸟夜啼。

「渔父歌」
曲岸深潭一山叟，驻眼看钩不移手。
世人欲得知姓名，良久问他不开口。
笋皮笠子荷叶衣，心无所营守钓矶。
料得孤舟无定止，日暮持竿何处归。

「部落曲」
蕃军傍塞游，代马喷风秋。
老将垂金甲，阏支著锦裘。
雕戈蒙豹尾，红旆插狼头。
日暮天山下，鸣笳汉使愁。

「赠杜二拾遗」
传道招提客，诗书自讨论。
佛香时入院，僧饭屡过门。
听法还应难，寻经剩欲翻。
草玄今已毕，此外复何言。

「醉后赠张九旭」
世上谩相识，此翁殊不然。
兴来书自圣，醉后语尤颠。
白发老闲事，青云在目前。
床头一壶酒，能更几回眠。

「途中寄徐录事」
落日风雨至，秋天鸿雁初。
离忧不堪比，旅馆复何如。
君又几时去，我知音信疏。
空多箧中赠，长见右军书。

「酬卫八雪中见寄」
季冬忆淇上，落日归山樊。
旧宅带流水，平田临古村。
雪中望来信，醉里开衡门。
果得希代宝，缄之那可论。

「送白少府送兵之陇右」
践更登陇首，远别指临洮。
为问关山事，何如州县劳。
军容随赤羽，树色引青袍。
谁断单于臂，今年太白高。

「河西送李十七」
边城多远别，此去莫徒然。
问礼知才子，登科及少年。
出门看落日，驱马向秋天。
高价人争重，行当早著鞭。

「送张瑶贬五谿尉」
他日维桢干，明时悬镆铘。
江山遥去国，妻子独还家。
离别无嫌远，沉浮勿强嗟。
南登有词赋，知尔吊长沙。

「别韦五」
徒然酌杯酒，不觉散人愁。
相识仍远别，欲归翻旅游。
夏云满郊甸，明月照河洲。
莫恨征途远，东看漳水流。

「别刘大校书」
昔日京华去，知君才望新。
应犹作赋好，莫叹在官贫。
且复伤远别，不然愁此身。
清风几万里，江上一归人。

「宋中别司功叔，各赋一物得商丘」
商丘试一望，隐隐带秋天。
地与辰星在，城将大路迁。
干戈悲昔事，墟落对穷年。
即此伤离绪，凄凄赋酒筵。

「送蔡十二之海上」
黯然何所为，相对但悲酸。
季弟念离别，贤兄救急难。
河流冰处尽，海路雪中寒。
尚有南飞雁，知君不忍看。

「别韦兵曹」
离别长千里，相逢数十年。
此心应不变，他事已徒然。
惆怅春光里，蹉跎柳色前。
逢时当自取，看尔欲先鞭。

「独孤判官部送兵」
饯君嗟远别，为客念周旋。
征路今如此，前军犹眇然。
出关逢汉壁，登陇望胡天。
亦是封侯地，期君早着鞭。

「别从甥万盈」
诸生曰万盈，四十乃知名。
宅相予偏重，家丘人莫轻。
美才应自料，苦节岂无成。
莫以山田薄，今春又不耕。

「别崔少府」
知君少得意，汶上掩柴扉。
寒食仍留火，春风未授衣。
皆言黄绶屈，早向青云飞。
借问他乡事，今年归不归。

「别冯判官」
碣石辽西地，渔阳蓟北天。
关山唯一道，雨雪尽三边。
才子方为客，将军正渴贤。
遥知幕府下，书记日翩翩。

「淇上送韦司仓往滑台」
饮酒莫辞醉，醉多适不愁。
孰知非远别，终念对穷秋。
滑台门外见，淇水眼前流。
君去应回首，风波满渡头。

「送崔功曹赴越」
传有东南别，题诗报客居。
江山知不厌，州县复何如。
莫恨吴歈曲，尝看越绝书。
今朝欲乘兴，随尔食鲈鱼。

「送蹇秀才赴临洮」
怅望日千里，如何今二毛。
犹思阳谷去，莫厌陇山高。
倚马见雄笔，随身唯宝刀。
料君终自致，勋业在临洮。

「广陵别郑处士」
落日知分手，春风莫断肠。
兴来无不惬，才在亦何伤。
溪水堪垂钓，江田耐插秧。
人生只为此，亦足傲羲皇。

「别孙訢」
离人去复留，白马黑貂裘。
屈指论前事，停鞭惜旧游。
帝乡那可忘，旅馆日堪愁。
谁念无知己，年年睢水流。

「送刘评事充朔方判官，赋得征马嘶」
征马向边州，萧萧嘶不休。
思深应带别，声断为兼秋。
歧路风将远，关山月共愁。
赠君从此去，何日大刀头。

「送魏八」
更沽淇上酒，还泛驿前舟。
为惜故人去，复怜嘶马愁。
云山行处合，风雨兴中秋。
此路无知己，明珠莫暗投。

「赠别褚山人」
携手赠将行，山人道姓名。
光阴蓟子训，才术褚先生。
墙上梨花白，尊中桂酒清。
洛阳无二价，犹是慕风声。

「别王八」
征马嘶长路，离人挹佩刀。
客来东道远，归去北风高。
时候何萧索，乡心正郁陶。
传君遇知己，行日有绨袍。

「送董判官」
逢君说行迈，倚剑别交亲。
幕府为才子，将军作主人。
近关多雨雪，出塞有风尘。
长策须当用，男儿莫顾身。

「送郑侍御谪闽中」
谪去君无恨，闽中我旧过。
大都秋雁少，只是夜猿多。
东路云山合，南天瘴疠和。
自当逢雨露，行矣慎风波。

「送李侍御赴安西」
行子对飞蓬，金鞭指铁骢。
功名万里外，心事一杯中。
虏障燕支北，秦城太白东。
离魂莫惆怅，看取宝刀雄。

「送裴别将之安西」
绝域眇难跻，悠然信马蹄。
风尘经跋涉，摇落怨暌携。
地出流沙外，天长甲子西。
少年无不可，行矣莫凄凄。

「宴郭校书，因之有别」
彩服趋庭训，分交载酒过。
芸香名早著，蓬转事仍多。
苦战知机息，穷愁奈别何。
云霄莫相待，年鬓已蹉跎。

「同李太守北池泛舟，宴高平郑太守」
每揖龚黄事，还陪李郭舟。
云从四岳起，水向百城流。
幽意随登陟，嘉言即献酬。
乃知缝掖贵，今日对诸侯。

「同崔员外、綦毋拾遗九日宴京兆府李士曹」
今日好相见，群贤仍废曹。
晚晴催翰墨，秋兴引风骚。
绛叶拥虚砌，黄花随浊醪。
闭门无不可，何事更登高。

「同群公十月朝宴李太守宅」
良牧征高赏，褰帷问考槃。
岁时当正月，甲子入初寒。
已听甘棠颂，欣陪旨酒欢。
仍怜门下客，不作布衣看。

「武威同诸公过杨七山人，得藤字」
幕府日多暇，田家岁复登。
相知恨不早，乘兴乃无恒。
穷巷在乔木，深斋垂古藤。
边城唯有醉，此外更何能。

「同群公登濮阳圣佛寺阁」
落日登临处，悠然意不穷。
佛因初地识，人觉四天空。
来雁清霜后，孤帆远树中。
裴回伤寓目，萧索对寒风。

「同卫八题陆少府书斋」
知君薄州县，好静无冬春。
散帙至栖鸟，明灯留故人。
深房腊酒熟，高院梅花新。
若是周旋地，当令风义亲。

「淇上别业」
依依西山下，别业桑林边。
庭鸭喜多雨，邻鸡知暮天。
野人种秋菜，古老开原田。
且向世情远，吾今聊自然。

「入昌松东界山行」
鸟道几登顿，马蹄无暂闲。
崎岖出长坂，合沓犹前山。
石激水流处，天寒松色间。
王程应未尽，且莫顾刀环。

「使青夷军入居庸三首」
匹马行将久，征途去转难。
不知边地别，只讶客衣单。
溪冷泉声苦，山空木叶干。
莫言关塞极，云雪尚漫漫。
古镇青山口，寒风落日时。
岩峦鸟不过，冰雪马堪迟。
出塞应无策，还家赖有期。
东山足松桂，归去结茅茨。
登顿驱征骑，栖迟愧宝刀。
远行今若此，微禄果徒劳。
绝坂水连下，群峰云共高。
自堪成白首，何事一青袍。

「自蓟北归」
驱马蓟门北，北风边马哀。
苍茫远山口，豁达胡天开。
五将已深入，前军止半回。
谁怜不得意，长剑独归来。

「东平别前卫县李寀少府」
黄鸟翩翩杨柳垂，春风送客使人悲。
怨别自惊千里外，论交却忆十年时。
云开汶水孤帆远，路绕梁山匹马迟。
此地从来可乘兴，留君不住益凄其。

「夜别韦司士，得城字」
高馆张灯酒复清，夜钟残月雁归声。
只言啼鸟堪求侣，无那春风欲送行。
黄河曲里沙为岸，白马津边柳向城。
莫怨他乡暂离别，知君到处有逢迎。

「送李少府贬峡中，王少府贬长沙」
嗟君此别意何如，驻马衔杯问谪居。
巫峡啼猿数行泪，衡阳归雁几封书。
青枫江上秋天远，白帝城边古木疏。
圣代即今多雨露，暂时分手莫踌躇。

「同陈留崔司户早春宴蓬池」
同官载酒出郊圻，晴日东驰雁北飞。
隔岸春云邀翰墨，傍檐垂柳报芳菲。
池边转觉虚无尽，台上偏宜酩酊归。
州县徒劳那可度，后时连骑莫相违。

「金城北楼」
北楼西望满晴空，积水连山胜画中。
湍上急流声若箭，城头残月势如弓。
垂竿已羡磻溪老，体道犹思塞上翁。
为问边庭更何事，至今羌笛怨无穷。

「同颜六少府旅宦秋中之作」
传君昨夜怅然悲，独坐新斋木落时。
逸气旧来凌燕雀，高才何得混妍媸。
迹留黄绶人多叹，心在青云世莫知。
不是鬼神无正直，从来州县有瑕疵。

「重阳」
节物惊心两鬓华，东篱空绕未开花。
百年将半仕三已，五亩就荒天一涯。
岂有白衣来剥啄，一从乌帽自欹斜。
真成独坐空搔首，门柳萧萧噪暮鸦。

「古乐府飞龙曲，留上陈左相」
德以精灵降，时膺梦寐求。
苍生谢安石，天子富平侯。
尊俎资高论，岩廊挹大猷。
相门连户牖，卿族嗣弓裘。
豁达云开霁，清明月映秋。
能为吉甫颂，善用子房筹。
阶砌思攀陟，门阑尚阻修。
高山不易仰，大匠本难投。
迹与松乔合，心缘启沃留。
公才山吏部，书癖杜荆州。
幸沐千年圣，何辞一尉休。
折腰知宠辱，回首见沉浮。
天地庄生马，江湖范蠡舟。
逍遥堪自乐，浩荡信无忧。
去此从黄绶，归欤任白头。
风尘与霄汉，瞻望日悠悠。

「留上李右相」
风俗登淳古，君臣挹大庭。
深沉谋九德，密勿契千龄。
独立调元气，清心豁窅冥。
本枝连帝系，长策冠生灵。
傅说明殷道，萧何律汉刑。
钧衡持国柄，柱石总朝经。
隐轸江山藻，氛氲鼎鼐铭。
兴中皆白雪，身外即丹青。
江海呼穷鸟，诗书问聚萤。
吹嘘成羽翼，提握动芳馨。
倚伏悲还笑，栖迟醉复醒。
恩荣初就列，含育忝宵形。
有窃丘山惠，无时枕席宁。
壮心瞻落景，生事感浮萍。
莫以才难用，终期善易听。
未为门下客，徒谢少微星。

「同李员外贺哥舒大夫破九曲之作」
遥传副丞相，昨日破西蕃。
作气群山动，扬军大旆翻。
奇兵邀转战，连孥绝归奔。
泉喷诸戎血，风驱死虏魂。
头飞攒万戟，面缚聚辕门。
鬼哭黄埃暮，天愁白日昏。
石城与岩险，铁骑皆云屯。
长策一言决，高踪百代存。
威棱慑沙漠，忠义感乾坤。
老将黯无色，儒生安敢论。
解围凭庙算，止杀报君恩。
唯有关河渺，苍茫空树墩。

「信安王幕府诗」
云纪轩皇代，星高太白年。
庙堂咨上策，幕府制中权。
盘石藩维固，升坛礼乐先。
国章荣印绶，公服贵貂蝉。
乐善旌深德，输忠格上玄。
剪桐光宠锡，题剑美贞坚。
圣祚雄图广，师贞武德虔。
雷霆七校发，旌旆五营连。
华省征群乂，霜台举二贤。
岂伊公望远，曾是茂才迁。
并秉韬钤术，兼该翰墨筵。
帝思麟阁像，臣献柏梁篇。
振玉登辽甸，摐金历蓟壖。
度河飞羽檄，横海泛楼船。
北伐声逾迈，东征务以专。
讲戎喧涿野，料敌静居延。
军势持三略，兵戎自九天。
朝瞻授钺去，时听偃戈旋。
大漠风沙里，长城雨雪边。
云端临碣石，波际隐朝鲜。
夜壁冲高斗，寒空驻彩旃。
倚弓玄兔月，饮马白狼川。
庶物随交泰，苍生解倒悬。
四郊增气象，万里绝风烟。
关塞鸿勋著，京华甲第全。
落梅横吹后，春色凯歌前。
直道常兼济，微才独弃捐。
曳裾诚已矣，投笔尚凄然。
作赋同元淑，能诗匪仲宣。
云霄不可望，空欲仰神仙。

「东平旅游，奉赠薛太守二十四韵」
颂美驰千古，钦贤仰大猷。
晋公标逸气，汾水注长流。
神与公忠节，天生将相俦。
青云本自负，赤县独推尤。
御史风逾劲，郎官草屡修。
鹓鸾粉署起，鹰隼柏台秋。
出入交三事，飞鸣揖五侯。
军书陈上策，廷议借前筹。
肃肃趋朝列，雍雍引帝求。
一麾俄出守，千里再分忧。
不改任棠水，仍传晏子裘。
歌谣随举扇，旌旆逐鸣驺。
郡国长河绕，川原大野幽。
地连尧泰岳，山向禹青州。
汶上春帆渡，秦亭晚日愁。
遗墟当少昊，悬象逼奎娄。
即此逢清鉴，终然喜暗投。
叨承解榻礼，更得问缣游。
高兴陪登陟，嘉言忝献酬。
观棋知战胜，探象会冥搜。
眺听情何限，冲融惠勿休。
只应齐语默，宁肯问沉浮。
然诺长怀季，栖遑辄累丘。
平生感知己，方寸岂悠悠。

「真定即事，奉赠韦使君二十八韵」
飘泊怀书客，迟回此路隅。
问津惊弃置，投刺忽踟蹰。
方伯恩弥重，苍生咏已苏。
郡称廉叔度，朝议管夷吾。
乃继三台侧，仍将四岳俱。
江山澄气象，崖谷倚冰壶。
诏宠金门策，官荣叶县凫。
擢才登粉署，飞步蹑云衢。
起草征调墨，焚香即宴娱。
光华扬盛矣，霄汉在兹乎。
隐轸推公望，逶迤协帝俞。
轩车辞魏阙，旌节副幽都。
始佩仙郎印，俄兼太守符。
尤多蜀郡理，更得颍川谟。
城邑推雄镇，山川列简图。
旧燕当绝漠，全赵对平芜。
旷野何弥漫，长亭复郁纡。
始泉遗俗近，活水战场无。
月换思乡陌，星回记斗枢。
岁容归万象，和气发鸿炉。
沦落而谁遇，栖遑有是夫。
不才羞拥肿，干禄谢侏儒。
契阔惭行迈，羁离忆友于。
田园同季子，储蓄异陶朱。
方欲呈高义，吹嘘揖大巫。
永怀吐肝胆，犹惮阻荣枯。
解榻情何限，忘言道未殊。
从来贵缝掖，应是念穷途。

「和窦侍御登凉州七级浮图之作」
化塔屹中起，孤高宜上跻。
铁冠雄赏眺，金界宠招携。
空色在轩户，边声连鼓鼙。
天寒万里北，地豁九州西。
清兴揖才彦，峻风和端倪。
始知阳春后，具物皆筌蹄。

「酬河南节度使贺兰大夫见赠之作」
高阁凭栏槛，中军倚旆旌。
感时常激切，于己即忘情。
河华屯妖气，伊瀍有战声。
愧无戡难策，多谢出师名。
秉钺知恩重，临戎觉命轻。
股肱瞻列岳，唇齿赖长城。
隐隐摧锋势，光光弄印荣。
鲁连真义士，陆逊岂书生。
直道宁殊智，先鞭忽抗行。
楚云随去马，淮月尚连营。
抚剑堪投分，悲歌益不平。
从来重然诺，况值欲横行。

「奉酬睢阳路太守见赠之作」
盛才膺命代，高价动良时。
帝简登藩翰，人和发咏思。
神仙去华省，鹓鹭忆丹墀。
清净能无事，优游即赋诗。
江山纷想像，云物共萎蕤。
逸气刘公幹，玄言向子期。
多惭汲引速，翻愧激昂迟。
相马知何限，登龙反自疑。
风尘吏道迫，行迈旅心悲。
拙疾徒为尔，穷愁欲问谁。
秋庭一片叶，朝镜数茎丝。
州县甘无取，丘园悔莫追。
琼瑶生箧笥，光景借茅茨。
他日青霄里，犹应访所知。

「奉酬睢阳李太守」
公族称王佐，朝经允帝求。
本枝疆我李，盘石冠诸刘。
礼乐光辉盛，山河气象幽。
系高周柱史，名重晋阳秋。
华省膺推择，青云宠宴游。
握兰多具美，前席有嘉谋。
赋得黄金赐，言皆白璧酬。
著鞭驱驷马，操刃解全牛。
出镇兼方伯，承家复列侯。
朝瞻孔北海，时用杜荆州。
广固才登陟，毗陵忽阻修。
三台冀入梦，四岳尚分忧。
郡邑连京口，山川望石头。
海门当建节，江路引鸣驺。
俗见中兴理，人逢至道休。
先移白额横，更息赭衣偷。
梁国歌来晚，徐方怨不留。
岂伊齐政术，将以变浇浮。
讼简知能吏，刑宽察要囚。
坐堂风偃草，行县雨随輈。
地是蒙庄宅，城遗阏伯丘。
孝王馀井径，微子故田畴。
冬至招摇转，天寒螮蝀收。
猿岩飞雨雪，兔苑落梧楸。
列戟霜侵户，褰帏月在钩。
好贤常解榻，乘兴每登楼。
逸足横千里，高谈注九流。
诗题青玉案，衣赠黑貂裘。
穷巷轩车静，闲斋耳目愁。
未能方管乐，翻欲慕巢由。
讲德良难敌，观风岂易俦。
寸心仍有适，江海一扁舟。

「送柴司户充刘卿判官之岭外」
岭外资雄镇，朝端宠节旄。
月卿临幕府，星使出词曹。
海对羊城阔，山连象郡高。
风霜驱瘴疠，忠信涉波涛。
别恨随流水，交情脱宝刀。
有才无不适，行矣莫徒劳。

「送蔡少府赴登州推事」
胶东连即墨，莱水入沧溟。
国小常多事，人讹屡抵刑。
公才征郡邑，诏使出郊坰。
标格谁当犯，风谣信可听。
峥嵘大岘口，逦迤汶阳亭。
地迥云偏白，天秋山更青。
祖筵方卜昼，王事急侵星。
劝尔将为德，斯言盖有听。

「秦中送李九赴越」
携手望千里，于今将十年。
如何每离别，心事复迍邅。
适越虽有以，出关终耿然。
愁霖不可向，长路或难前。
吴会独行客，山阴秋夜船。
谢家征故事，禹穴访遗编。
镜水君所忆，莼羹余旧便。
归来莫忘此，兼示济江篇。

「饯宋八充彭中丞判官之岭南」
睹君济时略，使我气填膺。
长策竟不用，高才徒见称。
一朝知己达，累日诏书征。
羽翮忽然就，风飙谁敢凌。
举鞭趋岭峤，屈指冒炎蒸。
北雁送驰驿，南人思饮冰。
彼邦本倔强，习俗多骄矜。
翠羽干平法，黄金挠直绳。
若将除害马，慎勿信苍蝇。
魑魅宁无患，忠贞适有凭。
猿啼山不断，鸢跕路难登。
海岸出交趾，江城连始兴。
绣衣当节制，幕府盛威棱。
勿惮九嶷险，须令百越澄。
立谈多感激，行李即严凝。
离别胡为者，云霄迟尔升。

「陪窦侍御泛灵云池」
白露时先降，清川思不穷。
江湖仍塞上，舟楫在军中。
舞换临津树，歌饶向迥风。
夕阳连积水，边色满秋空。
乘兴宜投辖，邀欢莫避骢。
谁怜持弱羽，犹欲伴鹓鸿。

「陪窦侍御灵云南亭宴，诗得雷字」
人幽宜眺听，目极喜亭台。
风景知愁在，关山忆梦回。
只言殊语默，何意忝游陪。
连唱波澜动，冥搜物象开。
新秋归远树，残雨拥轻雷。
檐外长天尽，尊前独鸟来。
常吟塞下曲，多谢幕中才。
河汉徒相望，嘉期安在哉。

「同熊少府题卢主簿茅斋」
虚院野情在，茅斋秋兴存。
孝廉趋下位，才子出高门。
乃继幽人静，能令学者尊。
江山归谢客，神鬼下刘根。
阶树时攀折，窗书任讨论。
自堪成独往，何必武陵源。

「同朱五题卢使君义井」
高义唯良牧，深仁自下车。
宁知凿井处，还是饮冰馀。
地即泉源久，人当汲引初。
体清能鉴物，色洞每含虚。
上善滋来往，中和浃里闾。
济时应未竭，怀惠复何如。

「同郭十题杨主簿新厅」
华馆曙沈沈，惟良正在今。
用材兼柱石，闻物象高深。
更得芝兰地，兼营枳棘林。
向风扃戟户，当署近棠阴。
勿改安卑节，聊闲理剧心。
多君有知己，一和郢中吟。

「秋日作」
端居值秋节，此日更愁辛。
寂寞无一事，蒿莱通四邻。
闭门生白发，回首忆青春。
岁月不相待，交游随众人。
云霄何处托，愚直有谁亲。
举酒聊自劝，穷通信尔身。

「辟阳城」
荒城在高岸，凌眺俯清淇。
传道汉天子，而封审食其。
奸淫且不戮，茅土孰云宜。
何得英雄主，返令儿女欺。
母仪良已失，臣节岂如斯。
太息一朝事，乃令人所嗤。

「赴彭州山行之作」
峭壁连崆峒，攒峰叠翠微。
鸟声堪驻马，林色可忘机。
怪石时侵径，轻萝乍拂衣。
路长愁作客，年老更思归。
且悦岩峦胜，宁嗟意绪违。
山行应未尽，谁与玩芳菲。

「咏史」
尚有绨袍赠，应怜范叔寒。
不知天下士，犹作布衣看。

「送兵到蓟北」
积雪与天迥，屯军连塞愁。
谁知此行迈，不为觅封侯。

「同群公题张处士菜园」
耕地桑柘间，地肥菜常熟。
为问葵藿资，何如庙堂肉。

「逢谢偃」
红颜怆为别，白发始相逢。
唯馀昔时泪，无复旧时容。

「田家春望」
出门何所见，春色满平芜。
可叹无知己，高阳一酒徒。

「闲居」
柳色惊心事，春风厌索居。
方知一杯酒，犹胜百家书。

「封丘作」
州县才难适，云山道欲穷。
揣摩惭黠吏，栖隐谢愚公。

「九曲词三首」
许国从来彻庙堂，连年不为在疆场。
将军天上封侯印，御史台上异姓王。
万骑争歌杨柳春，千场对舞绣骐驎。
到处尽逢欢洽事，相看总是太平人。
铁骑横行铁岭头，西看逻逤取封侯。
青海只今将饮马，黄河不用更防秋。

「营州歌」
营州少年厌原野，狐裘蒙茸猎城下。
虏酒千钟不醉人，胡儿十岁能骑马。

「玉真公主歌」
常言龙德本天仙，谁谓仙人每学仙。
更道玄元指李日，多于王母种桃年。
仙宫仙府有真仙，天宝天仙秘莫传。
为问轩皇三百岁，何如大道一千年。

「和王七玉门关听吹笛」
胡人吹笛戍楼间，楼上萧条海月闲。
借问落梅凡几曲，从风一夜满关山。

「别董大二首」
十里黄云白日曛，北风吹雁雪纷纷。
莫愁前路无知己，天下谁人不识君。
六翮飘飖私自怜，一离京洛十馀年。
丈夫贫践应未足，今日相逢无酒钱。

「送桂阳孝廉」
桂阳年少西入秦，数经甲科犹白身。
即今江海一归客，他日云霄万里人。

「送李少府，时在客舍作」
相逢旅馆意多违，暮雪初晴候雁飞。
主人酒尽君未醉，薄暮途遥归不归。

「听张立本女吟」
危冠广袖楚宫妆，独步闲庭逐夜凉。
自把玉钗敲砌竹，清歌一曲月如霜。

「初至封丘作」
可怜薄暮宦游子，独卧虚斋思无已。
去家百里不得归，到官数日秋风起。

「除夜作」
旅馆寒灯独不眠，客心何事转凄然。
故乡今夜思千里，愁鬓明朝又一年。

「倬彼我系」
倬彼我系，出自有周。
分疆锡社，派别支流。
居卫仕宋，臣嬴相刘。
乃武乃文，或公或侯。
晋历崩坼，衣冠扰弊。
粤自太原，播徂江澨。
礼丧贤隐，时屯道闭。
王室如毁，生人多殪。
伊我有器，思逢其主。
自东施西，择木开宇。
田彼河曲，家乎汾浦。
天未厌乱，吾将谁辅。
伊我祖德，思济九埏。
不常厥所，于兹五迁。
欲及时也，夫岂愿焉。
其位虽屈，其言则传。
爰述帝制，大蒐王道。
曰天曰人，是祖是考。
礼乐咸若，诗书具草。
贻厥孙谋，永为家宝。
伊余小子，信惭明哲。
彼网有条，彼车有辙。
思屏人事，克终前烈。
于嗟代网，卒余来绁。
来绁伊何，谓余曰仕。
我瞻先达，三十方起。
夫岂不怀，高山仰止。
愿言毓德，啜菽饮水。
有鸟反哺，其声嗷嗷。
言念旧德，忧心忉忉。
今我不养，岁月其滔。
黾勉从役，岂敢告劳。
从役伊何，薄求卑位。
告劳伊何，来参卿事。
名存实爽，负信愆义。
静言遐思，中心是愧。

「上巳浮江宴韵得址字」
披观玉京路，驻赏金台址。
逸兴怀九仙，良辰倾四美。
松吟白云际，桂馥青溪里。
别有江海心，日暮情何已。

「春日宴乐游园赋韵得接字」
帝里寒光尽，神皋春望浃。
梅郊落晚英，柳甸惊初叶。
流水抽奇弄，崩云洒芳牒。
清尊湛不空，暂喜平生接。

「山亭夜宴」
桂宇幽襟积，山亭凉夜永。
森沉野径寒，肃穆岩扉静。
竹晦南汀色，荷翻北潭影。
清兴殊未阑，林端照初景。

「咏风」
肃肃凉景生，加我林壑清。
驱烟寻涧户，卷雾出山楹。
去来固无迹，动息如有情。
日落山水静，为君起松声。

「怀仙」
鹤岑有奇径，麟洲富仙家。
紫泉漱珠液，玄岩列丹葩。
常希披尘网，眇然登云车。
鸾情极霄汉，凤想疲烟霞。
道存蓬瀛近，意惬朝市赊。
无为坐惆怅，虚此江上华。

「忽梦游仙」
仆本江上客，牵迹在方内。
寤寐霄汉间，居然有灵对。
翕尔登霞首，依然蹑云背。
电策驱龙光，烟途俨鸾态。
乘月披金帔，连星解琼珮。
浮识俄易归，真游邈难再。
寥廓沉遐想，周遑奉遗诲。
流俗非我乡，何当释尘昧。

「杂曲」
智琼神女，来访文君。
蛾眉始约，罗袖初薰。
歌齐曲韵，舞乱行纷。
若向阳台荐枕，何啻得胜朝云。

「秋夜长」
秋夜长，殊未央，月明白露澄清光，层城绮阁遥相望。
遥相望，川无梁，北风受节南雁翔，崇兰委质时菊芳。
鸣环曳履出长廊，为君秋夜捣衣裳。
纤罗对凤凰，丹绮双鸳鸯，调砧乱杵思自伤。
思自伤，征夫万里戍他乡。
鹤关音信断，龙门道路长。
君在天一方，寒衣徒自香。

「采莲曲」
采莲归，绿水芙蓉衣。
秋风起浪凫雁飞。
桂棹兰桡下长浦，罗裙玉腕轻摇橹。
叶屿花潭极望平，江讴越吹相思苦。
相思苦，佳期不可驻。
塞外征夫犹未还，江南采莲今已暮。
今已暮，采莲花。
渠今那必尽娼家。
官道城南把桑叶，何如江上采莲花。
莲花复莲花，花叶何稠叠。
叶翠本羞眉，花红强如颊。
佳人不在兹，怅望别离时。
牵花怜共蒂，折藕爱连丝。
故情无处所，新物从华滋。
不惜西津交佩解，还羞北海雁书迟。
采莲歌有节，采莲夜未歇。
正逢浩荡江上风，又值裴回江上月。
裴回莲浦夜相逢，吴姬越女何丰茸。
共问寒江千里外，征客关山路几重。

「临高台」
临高台，高台迢递绝浮埃。
瑶轩绮构何崔嵬，鸾歌凤吹清且哀。
俯瞰长安道，萋萋御沟草。
斜对甘泉路，苍苍茂陵树。
高台四望同，帝乡佳气郁葱葱。
紫阁丹楼纷照耀，璧房锦殿相玲珑。
东弥长乐观，西指未央宫。
赤城映朝日，绿树摇春风。
旗亭百隧开新市，甲第千甍分戚里。
朱轮翠盖不胜春，叠榭层楹相对起。
复有青楼大道中，绣户文窗雕绮栊。
锦衾夜不襞，罗帷昼未空。
歌屏朝掩翠，妆镜晚窥红。
为君安宝髻，蛾眉罢花丛。
尘间狭路黯将暮，云间月色明如素。
鸳鸯池上两两飞，凤凰楼下双双度。
物色正如此，佳期那不顾。
银鞍绣毂盛繁华，可怜今夜宿娼家。
娼家少妇不须颦，东园桃李片时春。
君看旧日高台处，柏梁铜雀生黄尘。

「滕王阁」
滕王高阁临江渚，珮玉鸣鸾罢歌舞。
画栋朝飞南浦云，珠帘暮卷西山雨。
闲云潭影日悠悠，物换星移几度秋。
阁中帝子今何在，槛外长江空自流。

「江南弄」
江南弄，巫山连楚梦，行雨行云几相送。
瑶轩金谷上春时，玉童仙女无见期。
紫露香烟渺难托，清风明月遥相思。
遥相思，草徒绿，为听双飞凤凰曲。

「圣泉宴」
披襟乘石磴，列籍俯春泉。
兰气熏山酌，松声韵野弦。
影飘垂叶外，香度落花前。
兴洽林塘晚，重岩起夕烟。

「寻道观」
芝廛光分野，蓬阙盛规模。
碧坛清桂阈，丹洞肃松枢。
玉笈三山记，金箱五岳图。
苍虬不可得，空望白云衢。

「散关晨度」
关山凌旦开，石路无尘埃。
白马高谭去，青牛真气来。
重门临巨壑，连栋起崇隈。
即今扬策度，非是弃繻回。

「别薛华」
送送多穷路，遑遑独问津。
悲凉千里道，凄断百年身。
心事同漂泊，生涯共苦辛。
无论去与住，俱是梦中人。

「重别薛华」
明月沉珠浦，风飘濯锦川。
楼台临绝岸，洲渚亘长天。
旅泊成千里，栖遑共百年。
穷途唯有泪，还望独潸然。

「游梵宇三觉寺」
杏阁披青磴，雕台控紫岑。
叶齐山路狭，花积野坛深。
萝幌栖禅影，松门听梵音。
遽忻陪妙躅，延赏涤烦襟。

「麻平晚行」
百年怀土望，千里倦游情。
高低寻戍道，远近听泉声。
涧叶才分色，山花不辨名。
羁心何处尽，风急暮猿清。

「送卢主簿」
穷途非所恨，虚室自相依。
城阙居年满，琴尊俗事稀。
开襟方未已，分袂忽多违。
东岩富松竹，岁暮幸同归。

「饯韦兵曹」
征骖临野次，别袂惨江垂。
川霁浮烟敛，山明落照移。
鹰风凋晚叶，蝉露泣秋枝。
亭皋分远望，延想间云涯。

「白下驿饯唐少府」
下驿穷交日，昌亭旅食年。
相知何用早，怀抱即依然。
浦楼低晚照，乡路隔风烟。
去去如何道，长安在日边。

「杜少府之任蜀州」
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在岐路，儿女共沾巾。

「仲春郊外」
东园垂柳径，西堰落花津。
物色连三月，风光绝四邻。
鸟飞村觉曙，鱼戏水知春。
初晴山院里，何处染嚣尘。

「郊兴」
空园歌独酌，春日赋闲居。
泽兰侵小径，河柳覆长渠。
雨去花光湿，风归叶影疏。
山人不惜醉，唯畏绿尊虚。

「郊园即事」
烟霞春旦赏，松竹故年心。
断山疑画障，县溜泻鸣琴。
草遍南亭合，花开北院深。
闲居饶酒赋，随兴欲抽簪。

「观佛迹寺」
莲座神容俨，松崖圣趾馀。
年长金迹浅，地久石文疏。
颓华临曲磴，倾影赴前除。
共嗟陵谷远，俄视化城虚。

「山居晚眺赠王道士」
金坛疏俗宇，玉洞侣仙群。
花枝栖晚露，峰叶度晴云。
斜照移山影，回沙拥籀文。
琴尊方待兴，竹树已迎曛。

「八仙径」
柰园欣八正，松岩访九仙。
援萝窥雾术，攀林俯云烟。
代北鸾骖至，辽西鹤骑旋。
终希脱尘网，连翼下芝田。

「春日还郊」
闲情兼嘿语，携杖赴岩泉。
草绿萦新带，榆青缀古钱。
鱼床侵岸水，鸟路入山烟。
还题平子赋，花树满春田。

「对酒春园作」
投簪下山阁，携酒对河梁。
狭水牵长镜，高花送断香。
繁莺歌似曲，疏蝶舞成行。
自然催一醉，非但阅年光。

「观内怀仙」
玉架残书隐，金坛旧迹迷。
牵花寻紫涧，步叶下清谿。
琼浆犹类乳，石髓尚如泥。
自能成羽翼，何必仰云梯。

「秋日别王长史」
别路馀千里，深恩重百年。
正悲西候日，更动北梁篇。
野色笼寒雾，山光敛暮烟。
终知难再奉，怀德自潸然。

「上巳浮江宴韵得遥字」
上巳年光促，中川兴绪遥。
绿齐山叶满，红泄片花销。
泉声喧后涧，虹影照前桥。
遽悲春望远，江路积波潮。

「长柳」
晨征犯烟磴，夕憩在云关。
晚风清近壑，新月照澄湾。
郊童樵唱返，津叟钓歌还。
客行无与晤，赖此释愁颜。

「铜雀妓二首」
金凤邻铜雀，漳河望邺城。
君王无处所，台榭若平生。
舞席纷何就，歌梁俨未倾。
西陵松槚冷，谁见绮罗情。
妾本深宫妓，层城闭九重。
君王欢爱尽，歌舞为谁容。
锦衾不复襞，罗衣谁再缝。
高台西北望，流涕向青松。

「羁游饯别」
客心悬陇路，游子倦江干。
槿丰朝砌静，筱密夜窗寒。
琴声销别恨，风景驻离欢。
宁觉山川远，悠悠旅思难。

「易阳早发」
饬装侵晓月，奔策候残星。
危阁寻丹障，回梁属翠屏。
云间迷树影，雾里失峰形。
复此凉飙至，空山飞夜萤。

「焦岸早行和陆四」
侵星违旅馆，乘月戒征俦。
复嶂迷晴色，虚岩辨暗流。
猿吟山漏晓，萤散野风秋。
故人渺何际，乡关云雾浮。

「深湾夜宿」
津涂临巨壑，村宇架危岑。
堰绝滩声隐，风交树影深。
江童暮理楫，山女夜调砧。
此时故乡远，宁知游子心。

「伤裴录事丧子」
兰阶霜候早，松露穸台深。
魄散珠胎没，芳销玉树沉。
露文晞宿草，烟照惨平林。
芝焚空叹息，流恨满籝金。

「泥谿」
弭棹凌奔壑，低鞭蹑峻岐。
江涛出岸险，峰磴入云危。
溜急船文乱，岩斜骑影移。
水烟笼翠渚，山照落丹崖。
风生蘋浦叶，露泣竹潭枝。
泛水虽云美，劳歌谁复知。

「三月曲水宴得烟字」
彭泽官初去，河阳赋始传。
田园归旧国，诗酒间长筵。
列室窥丹洞，分楼瞰紫烟。
萦回亘津渡，出没控郊鄽。
凤琴调上客，龙辔俨群仙。
松石偏宜古，藤萝不记年。
重檐交密树，复磴拥危泉。
抗石晞南岭，乘沙眇北川。
傅岩来筑处，磻谿入钓前。
日斜真趣远，幽思梦凉蝉。

「秋日仙游观赠道士」
石图分帝宇，银牒洞灵宫。
回丹萦岫室，复翠上岩栊。
雾浓金灶静，云暗玉坛空。
野花常捧露，山叶自吟风。
林泉明月在，诗酒故人同。
待余逢石髓，从尔命飞鸿。

「晚留凤州」
宝鸡辞旧役，仙凤历遗墟。
去此近城阙，青山明月初。

「羁春」
客心千里倦，春事一朝归。
还伤北园里，重见落花飞。

「林塘怀友」
芳屏画春草，仙杼织朝霞。
何如山水路，对面即飞花。

「山扉夜坐」
抱琴开野室，携酒对情人。
林塘花月下，别似一家春。

「春庄」
山中兰叶径，城外李桃园。
岂知人事静，不觉鸟声喧。

「春游」
客念纷无极，春泪倍成行。
今朝花树下，不觉恋年光。

「春园」
山泉两处晚，花柳一园春。
还持千日醉，共作百年人。

「林泉独饮」
丘壑经涂赏，花柳遇时春。
相逢今不醉，物色自轻人。

「登城春望」
物外山川近，晴初景霭新。
芳郊花柳遍，何处不宜春。

「他乡叙兴」
缀叶归烟晚，乘花落照春。
边城琴酒处，俱是越乡人。

「夜兴」
野烟含夕渚，山月照秋林。
还将中散兴，来偶步兵琴。

「临江二首」
泛泛东流水，飞飞北上尘。
归骖将别棹，俱是倦游人。
去骖嘶别路，归棹隐寒洲。
江皋木叶下，应想故城秋。

「江亭夜月送别二首」
江送巴南水，山横塞北云。
津亭秋月夜，谁见泣离群。
乱烟笼碧砌，飞月向南端。
寂寂离亭掩，江山此夜寒。

「别人四首」
久客逢馀闰，他乡别故人。
自然堪下泪，谁忍望征尘。
江上风烟积，山幽云雾多。
送君南浦外，还望将如何。
桂轺虽不驻，兰筵幸未开。
林塘风月赏，还待故人来。
霜华净天末，雾色笼江际。
客子常畏人，何为久留滞。

「赠李十四四首」
野客思茅宇，山人爱竹林。
琴尊唯待处，风月自相寻。
小径偏宜草，空庭不厌花。
平生诗与酒，自得会仙家。
乱竹开三径，飞花满四邻。
从来扬子宅，别有尚玄人。
风筵调桂轸，月径引藤杯。
直当花院里，书斋望晓开。

「早春野望」
江旷春潮白，山长晓岫青。
他乡临睨极，花柳映边亭。

「山中」
长江悲已滞，万里念将归。
况属高风晚，山山黄叶飞。

「冬郊行望」
桂密岩花白，梨疏林叶红。
江皋寒望尽，归念断征篷。

「寒夜思友三首」
久别侵怀抱，他乡变容色。
月下调鸣琴，相思此何极。
云间征思断，月下归愁切。
鸿雁西南飞，如何故人别。
朝朝翠山下，夜夜苍江曲。
复此遥相思，清尊湛芳绿。

「始平晚息」
观阙长安近，江山蜀路赊。
客行朝复夕，无处是乡家。

「扶风昼届离京浸远」
帝里金茎去，扶风石柱来。
山川殊未已，行路方悠哉。

「普安建阴题壁」
江汉深无极，梁岷不可攀。
山川云雾里，游子几时还。

「九日」
九日重阳节，开门有菊花。
不知来送酒，若个是陶家。

「秋江送别二首」
早是他乡值早秋，江亭明月带江流。
已觉逝川伤别念，复看津树隐离舟。
归舟归骑俨成行，江南江北互相望。
谁谓波澜才一水，已觉山川是两乡。

「蜀中九日」
九月九日望乡台，他席他乡送客杯。
人情已厌南中苦，鸿雁那从北地来。

「寒夜怀友杂体二首」
北山烟雾始茫茫，南津霜月正苍苍。
秋深客思纷无已，复值征鸿中夜起。
复閤重楼向浦开，秋风明月度江来。
故人故情怀故宴，相望相思不相见。

「落花落」
落花落，落花纷漠漠。
绿叶青跗映丹萼，与君裴回上金閤。
影拂妆阶玳瑁筵，香飘舞馆茱萸幕。
落花飞，撩乱入中帷。
落花春正满，春人归不归。
落花度，氛氲绕高树。
落花春已繁，春人春不顾。
绮閤青台静且闲，罗袂红巾复往还。
盛年不再得，高枝难重攀。
试复旦游落花里，暮宿落花间。
与君落花院，台上起双鬟。

「九日怀封元寂」
九日郊原望，平野遍霜威。
兰气添新酌，花香染别衣。
九秋良会少，千里故人稀。
今日龙山外，当忆雁书归。

「出境游山二首」
源水终无路，山阿若有人。
驱羊先动石，走兔欲投巾。
洞晚秋泉冷，岩朝古树新。
峰斜连鸟翅，磴叠上鱼鳞。
化鹤千龄早，元龟六代春。
浮云今可驾，沧海自成尘。
振翮凌霜吹，正月伫天浔。
回镳凌翠壑，飞轸控青岑。
岩深灵灶没，涧毁石渠沉。
宫阙云间近，江山物外临。
玉坛栖暮夜，珠洞结秋阴。
萧萧离俗影，扰扰望乡心。
谁意山游好，屡伤人事侵。

「河阳桥代窦郎中佳人答杨中舍」
披风听鸟长河路，临津织女遥相妒。
判知秋夕带啼还，那及春朝携手度。

「晦日宴高氏林亭同用华字」
上序披林馆，中京视物华。
竹窗低露叶，梅径起风花。
景落春台雾，池侵旧渚沙。
绮筵歌吹晚，暮雨泛香车。

「思归乐」
山中思归乐，尽作思归鸣。
尔是此山鸟，安得失乡名。
应缘此山路，自古离人征。
阴愁感和气，俾尔从此生。
我虽失乡去，我无失乡情。
惨舒在方寸，宠辱将何惊。
浮生居大块，寻丈可寄形。
身安即形乐，岂独乐咸京。
命者道之本，死者天之平。
安问远与近，何言殇与彭。
君看赵工部，八十支体轻。
交州二十载，一到长安城。
长安不须臾，复作交州行。
交州又累岁，移镇广与荆。
归朝新天子，济济为上卿。
肌肤无瘴色，饮食康且宁。
长安一昼夜，死者如陨星。
丧车四门出，何关炎瘴萦。
况我三十二，百年未半程。
江陵道涂近，楚俗云水清。
遐想玉泉寺，久闻岘山亭。
此去尽绵历，岂无心赏并。
红餐日充腹，碧涧朝析酲。
开门待宾客，寄书安弟兄。
闲穷四声韵，闷阅九部经。
身外皆委顺，眼前随所营。
此意久已定，谁能求苟荣。
所以官甚小，不畏权势倾。
倾心岂不易，巧诈神之刑。
万物有本性，况复人性灵。
金埋无土色，玉坠无瓦声。
剑折有寸利，镜破有片明。
我可俘为囚，我可刃为兵。
我心终不死，金石贯以诚。
此诚患不至，诚至道亦亨。
微哉满山鸟，叫噪何足听。

「春鸠」
春鸠与百舌，音响讵同年。
如何一时语，俱得春风怜。
犹知化工意，当春不生蝉。
免教争叫噪，沸渭桃花前。

「春蝉」
我自东归日，厌苦春鸠声。
作诗怜化工，不遣春蝉生。
及来商山道，山深气不平。
春秋两相似，虫豸百种鸣。
风松不成韵，蜩螗沸如羹。
岂无朝阳凤，羞与微物争。
安得天上雨，奔浑河海倾。
荡涤反时气，然后好晴明。

「兔丝」
人生莫依倚，依倚事不成。
君看兔丝蔓，依倚榛与荆。
荆榛易蒙密，百鸟撩乱鸣。
下有狐兔穴，奔走亦纵横。
樵童斫将去，柔蔓与之并。
翳荟生可耻，束缚死无名。
桂树月中出，珊瑚石上生。
俊鹘度海食，应龙升天行。
灵物本特达，不复相缠萦。
缠萦竟何者，荆棘与飞茎。

「古社」
古社基址在，人散社不神。
惟有空心树，妖狐藏魅人。
狐惑意颠倒，臊腥不复闻。
丘坟变城郭，花草仍荆榛。
良田千万顷，占作天荒田。
主人议芟斫，怪见不敢前。
那言空山烧，夜随风马奔。
飞声鼓鼙震，高焰旗帜翻。
逡巡荆棘尽，狐兔无子孙。
狐死魅人灭，烟消坛墠存。
绕坛旧田地，给授有等伦。
农收村落盛，社树新团圆。
社公千万岁，永保村中民。

「松树」
华山高幢幢，上有高高松。
株株遥各各，叶叶相重重。
槐树夹道植，枝叶俱冥蒙。
既无贞直干，复有罥挂虫。
何不种松树，使之摇清风。
秦时已曾种，憔悴种不供。
可怜孤松意，不与槐树同。
闲在高山顶，樛盘虬与龙。
屈为大厦栋，庇荫侯与公。
不肯作行伍，俱在尘土中。

「芳树」
芳树已寥落，孤英尤可嘉。
可怜团团叶，盖覆深深花。
游蜂竞钻刺，斗雀亦纷拏。
天生细碎物，不爱好光华。
非无歼殄法，念尔有生涯。
春雷一声发，惊燕亦惊蛇。
清池养神蔡，已复长虾蟆。
雨露贵平施，吾其春草芽。

「桐花」
胧月上山馆，紫桐垂好阴。
可惜暗澹色，无人知此心。
舜没苍梧野，凤归丹穴岑。
遗落在人世，光华那复深。
年年怨春意，不竞桃杏林。
唯占清明后，牡丹还复侵。
况此空馆闭，云谁恣幽寻。
徒烦鸟噪集，不语山嶔岑。
满院青苔地，一树莲花簪。
自开还自落，暗芳终暗沈。
尔生不得所，我愿裁为琴。
安置君王侧，调和元首音。
安问宫徵角，先辨雅郑淫。
宫弦春以君，君若春日临。
商弦廉以臣，臣作旱天霖。
人安角声畅，人困斗不任。
羽以类万物，祆物神不歆。
徵以节百事，奉事罔不钦。
五者苟不乱，天命乃可忱。
君若问孝理，弹作梁山吟。
君若事宗庙，拊以和球琳。
君若不好谏，愿献触疏箴。
君若不罢猎，请听荒于禽。
君若侈台殿，雍门可沾襟。
君若傲贤隽，鹿鸣有食芩。
君闻祈招什，车马勿駸駸。
君若欲败度，中有式如金。
君闻薰风操，志气在愔愔。
中有阜财语，勿受来献賝。
北里当绝听，祸莫大于淫。
南风苟不竞，无往遗之擒。
奸声不入耳，巧言宁孔壬。
枭音亦云革，安得沴与祲。
天子既穆穆，群材亦森森。
剑士还农野，丝人归织纴。
丹凤巢阿阁，文鱼游碧浔。
和气浃寰海，易若溉蹄涔。
改张乃可鼓，此语无古今。
非琴独能尔，事有谕因针。
感尔桐花意，闲怨杳难禁。
待我持斤斧，置君为大琛。

「雉媒」
双雉在野时，可怜同嗜欲。
毛衣前后成，一种文章足。
一雉独先飞，冲开芳草绿。
网罗幽草中，暗被潜羁束。
剪刀摧六翮，丝线缝双目。
啖养能几时，依然已驯熟。
都无旧性灵，返与他心腹。
置在芳草中，翻令诱同族。
前时相失者，思君意弥笃。
朝朝旧处飞，往往巢边哭。
今朝树上啼，哀音断还续。
远见尔文章，知君草中伏。
和鸣忽相召，鼓翅遥相瞩。
畏我未肯来，又啄翳前粟。
敛翮远投君，飞驰势奔蹙。
罥挂在君前，向君声促促。
信君决无疑，不道君相覆。
自恨飞太高，疏罗偶然触。
看看架上鹰，拟食无罪肉。
君意定何如，依旧雕笼宿。

「箭镞」
箭镞本求利，淬砺良甚难。
砺将何所用，砺以射凶残。
不砺射不入，不射人不安。
为盗即当射，宁问私与官。
夜射官中盗，中之血阑干。
带箭君前诉，君王悄不欢。
顷曾为盗者，百箭中心攒。
竞将儿女泪，滴沥助辛酸。
君王责良帅，此祸谁为端。
帅言发硎罪，不使刃稍刓。
君王不忍杀，逐之如迸丸。
仍令后来箭，尽可头团团。
发硎去虽远，砺镞心不阑。
会射蛟螭尽，舟行无恶澜。

「赛神」
村落事妖神，林木大如村。
事来三十载，巫觋传子孙。
村中四时祭，杀尽鸡与豚。
主人不堪命，积燎曾欲燔。
旋风天地转，急雨江河翻。
采薪持斧者，弃斧纵横奔。
山深多掩映，仅免鲸鲵吞。
主人集邻里，各各持酒樽。
庙中再三拜，愿得禾稼存。
去年大巫死，小觋又妖言。
邑中神明宰，有意效西门。
焚除计未决，伺者迭乘轩。
庙深荆棘厚，但见狐兔蹲。
巫言小神变，可验牛马蕃。
邑吏齐进说，幸勿祸乡原。
逾年计不定，县听良亦烦。
涉夏祭时至，因令修四垣。
忧虞神愤恨，玉帛意弥敦。
我来神庙下，箫鼓正喧喧。
因言遣妖术，灭绝由本根。
主人中罢舞，许我重叠论。
蜉蝣生湿处，鸱鸮集黄昏。
主人邪心起，气焰日夜繁。
狐狸得蹊径，潜穴主人园。
腥臊袭左右，然后托丘樊。
岁深树成就，曲直可轮辕。
幽妖尽依倚，万怪之所屯。
主人一心好，四面无篱藩。
命樵执斤斧，怪木宁遽髡。
主人且倾听，再为谕清浑。
阿胶在末派，罔象游上源。
灵药逡巡尽，黑波朝夕喷。
神龙厌流浊，先伐鼍与鼋。
鼋鼍在龙穴，妖气常郁温。
主人恶淫祀，先去邪与惛。
惛邪中人意，蛊祸蚀精魂。
德胜妖不作，势强威亦尊。
计穷然后赛，后赛复何恩。

「大觜乌」
阳乌有二类，嘴白者名慈。
求食哺慈母，因以此名之。
饮啄颇廉俭，音响亦柔雌。
百巢同一树，栖宿不复疑。
得食先反哺，一身常苦羸。
缘知五常性，翻被众禽欺。
其一觜大者，攫搏性贪痴。
有力强如鹘，有爪利如锥。
音声甚㕭嗗，潜通妖怪词。
受日馀光庇，终天无死期。
翱翔富人屋，栖息屋前枝。
巫言此乌至，财产日丰宜。
主人一心惑，诱引不知疲。
转见乌来集，自言家转孳。
白鹤门外养，花鹰架上维。
专听乌喜怒，信受若神龟。
举家同此意，弹射不复施。
往往清池侧，却令鹓鹭随。
群乌饱粱肉，毛羽色泽滋。
远近恣所往，贪残无不为。
巢禽攫雏卵，厩马啄疮痍。
渗沥脂膏尽，凤凰那得知。
主人一朝病，争向屋檐窥。
呦鷕呼群鵩，翩翻集怪鸱。
主人偏养者，啸聚最奔驰。
夜半仍惊噪，鸺鶹逐老狸。
主人病心怯，灯火夜深移。
左右虽无语，奄然皆泪垂。
平明天出日，阴魅走参差。
乌来屋檐上，又惑主人儿。
儿即富家业，玩好方爱奇。
占募能言鸟，置者许高赀。
陇树巢鹦鹉，言语好光仪。
美人倾心献，雕笼身自持。
求者临轩坐，置在白玉墀。
先问鸟中苦，便言乌若斯。
众乌齐搏铄，翠羽几离披。
远掷千馀里，美人情亦衰。
举家惩此患，事乌逾昔时。
向言池上鹭，啄肉寝其皮。
夜漏天终晓，阴云风定吹。
况尔乌何者，数极不知危。
会结弥天网，尽取一无遗。
常令阿阁上，宛宛宿长离。

「分水岭」
崔嵬分水岭，高下与云平。
上有分流水，东西随势倾。
朝同一源出，暮隔千里情。
风雨各自异，波澜相背惊。
势高竞奔注，势曲已回萦。
偶值当途石，蹙缩又纵横。
有时遭孔穴，变作呜咽声。
褊浅无所用，奔波奚所营。
团团井中水，不复东西征。
上应美人意，中涵孤月明。
旋风四面起，并深波不生。
坚冰一时合，井深冻不成。
终年汲引绝，不耗复不盈。
五月金石铄，既寒亦既清。
易时不易性，改邑不改名。
定如拱北极，莹若烧玉英。
君门客如水，日夜随势行。
君看守心者，井水为君盟。

「四皓庙」
巢由昔避世，尧舜不得臣。
伊吕虽急病，汤武乃可君。
四贤胡为者，千载名氛氲。
显晦有遗迹，前后疑不伦。
秦政虐天下，黩武穷生民。
诸侯战必死，壮士眉亦颦。
张良韩孺子，椎碎属车轮。
遂令英雄意，日夜思报秦。
先生相将去，不复婴世尘。
云卷在孤岫，龙潜为小鳞。
秦王转无道，谏者鼎镬亲。
茅焦脱衣谏，先生无一言。
赵高杀二世，先生如不闻。
刘项取天下，先生游白云。
海内八年战，先生全一身。
汉业日已定，先生名亦振。
不得为济世，宜哉为隐沦。
如何一朝起，屈作储贰宾。
安存孝惠帝，摧悴戚夫人。
舍大以谋细，虬盘而蠖伸。
惠帝竟不嗣，吕氏祸有因。
虽怀安刘志，未若周与陈。
皆落子房术，先生道何屯。
出处贵明白，故吾今有云。

「青云驿」
岧峣青云岭，下有千仞谿。
裴回不可上，人倦马亦嘶。
愿登青云路，若望丹霞梯。
谓言青云驿，绣户芙蓉闺。
谓言青云骑，玉勒黄金蹄。
谓言青云具，瑚琏杂象犀。
谓言青云吏，的的颜如珪。
怀此青云望，安能复久稽。
攀援信不易，风雨正凄凄。
已怪杜鹃鸟，先来山下啼。
才及青云驿，忽遇蓬蒿妻。
延我开荜户，凿窦宛如圭。
逡巡吏来谒，头白颜色黧。
馈食频叫噪，假器仍乞醯。
向时延我者，共舍藿与藜。
乘我牂牁马，蒙茸大如羝。
悔为青云意，此意良噬脐。
昔游蜀门下，有驿名青泥。
闻名意惨怆，若坠牢与狴。
云泥异所称，人物一以齐。
复闻阊阖上，下视日月低。
银城蕊珠殿，玉版金字题。
大帝直南北，群仙侍东西。
龙虎俨队仗，雷霆轰鼓鼙。
元君理庭内，左右桃花蹊。
丹霞烂成绮，景云轻若绨。
天池光滟滟，瑶草绿萋萋。
众真千万辈，柔颜尽如荑。
手持凤尾扇，头戴翠羽笄。
云韶互铿戛，霞服相提携。
双双发皓齿，各各扬轻袿。
天祚乐未极，溟波浩无堤。
秽贱灵所恶，安肯问黔黎。
桑田变成海，宇县烹为齑。
虚皇不愿见，云雾重重翳。
大帝安可梦，阊阖何由跻。
灵物可见者，愿以谕端倪。
虫蛇吐云气，妖氛变虹霓。
获麟书诸册，豢龙醢为臡。
凤凰占梧桐，丛杂百鸟栖。
野鹤啄腥虫，贪饕不如鸡。
山鹿藏窟穴，虎豹吞其麛。
灵物比灵境，冠履宁甚睽。
道胜即为乐，何惭居稗稊。
金张好车马，於陵亲灌畦。
在梁或在火，不变玉与鹈。
上天勿行行，潜穴勿凄凄。
吟此青云谕，达观终不迷。

「阳城驿」
商有阳城驿，名同阳道州。
阳公没已久，感我泪交流。
昔公孝父母，行与曾闵俦。
既孤善兄弟，兄弟和且柔。
一夕不相见，若怀三岁忧。
遂誓不婚娶，没齿同衾裯。
妹夫死他县，遗骨无人收。
公令季弟往，公与仲弟留。
相别竟不得，三人同远游。
共负他乡骨，归来藏故丘。
栖迟居夏邑，邑人无苟偷。
里中竞长短，来问劣与优。
官刑一朝耻，公短终身羞。
公亦不遗布，人自不盗牛。
问公何能尔，忠信先自修。
发言当道理，不顾党与雠。
声香渐翕习，冠盖若云浮。
少者从公学，老者从公游。
往来相告报，县尹与公侯。
名落公卿口，涌如波荐舟。
天子得闻之，书下再三求。
书中愿一见，不异旱地虬。
何以持为聘，束帛藉琳球。
何以持为御，驷马驾安輈。
公方伯夷操，事殷不事周。
我实唐士庶，食唐之田畴。
我闻天子忆，安敢专自由。
来为谏大夫，朝夕侍冕旒。
希夷惇薄俗，密勿献良筹。
神医不言术，人瘼曾暗瘳。
月请谏官俸，诸弟相对谋。
皆曰亲戚外，酒散目前愁。
公云不有尔，安得此嘉猷。
施馀尽酤酒，客来相献酬。
日旰不谋食，春深仍弊裘。
人心良戚戚，我乐独由由。
贞元岁云暮，朝有曲如钩。
风波势奔蹙，日月光绸缪。
齿牙属为猾，禾黍暗生蟊。
岂无司言者，肉食吞其喉。
岂无司搏者，利柄扼其鞲。
鼻复势气塞，不得辩薰莸。
公虽未显谏，惴惴如患瘤。
飞章八九上，皆若珠暗投。
炎炎日将炽，积燎无人抽。
公乃帅其属，决谏同报仇。
延英殿门外，叩阁仍叩头。
且曰事不止，臣谏誓不休。
上知不可遏，命以美语酬。
降官司成署，俾之为赘疣。
奸心不快活，击刺砺戈矛。
终为道州去，天道竟悠悠。
遂令不言者，反以言为訧。
喉舌坐成木，鹰鹯化为鸠。
避权如避虎，冠豸如冠猴。
平生附我者，诗人称好逑。
私来一执手，恐若坠诸沟。
送我不出户，决我不回眸。
唯有太学生，各具粮与糇。
咸言公去矣，我亦去荒陬。
公与诸生别，步步驻行驺。
有生不可诀，行行过闽瓯。
为师得如此，得为贤者不。
道州闻公来，鼓舞歌且讴。
昔公居夏邑，狎人如狎鸥。
况自为刺史，岂复援鼓桴。
滋章一时罢，教化天下遒。
炎瘴不得老，英华忽已秋。
有鸟哭杨震，无儿悲邓攸。
唯馀门弟子，列树松与楸。
今来过此驿，若吊汨罗洲。
祠曹讳羊祜，此驿何不侔。
我愿避公讳，名为避贤邮。
此名有深意，蔽贤天所尤。
吾闻玄元教，日月冥九幽。
幽阴蔽翳者，永为幽翳囚。

「苦雨」
江瘴气候恶，庭空田地芜。
烦昏一日内，阴暗三四殊。
巢燕污床席，苍蝇点肌肤。
不足生诟怒，但若寡欢娱。
夜来稍清晏，放体阶前呼。
未饱风月思，已为蚊蚋图。
我受簪组身，我生天地炉。
炎蒸安敢倦，虫豸何时无。
凌晨坐堂庑，努力泥中趋。
官家事不了，尤悔亦可虞。
门外竹桥折，马惊不敢逾。
回头命僮御，向我色踟蹰。
自顾方濩落，安能相诘诛。
隐忍心愤恨，翻为声喣愉。
逡巡崔嵬日，杲曜东南隅。
已复云蔽翳，不使及泥涂。
良农尽蒲苇，厚地积潢污。
三光不得照，万物何由苏。
安得飞廉车，磔裂云将躯。
又提精阳剑，蛟螭支节屠。
阴沴皆电扫，幽妖亦雷驱。
煌煌启阊阖，轧轧掉乾枢。
东西生日月，昼夜如转珠。
百川朝巨海，六龙蹋亨衢。
此意倍寥廓，时来本须臾。
今也泥鸿洞，鼋鼍真得途。

「种竹」
昔公怜我直，比之秋竹竿。
秋来苦相忆，种竹厅前看。
失地颜色改，伤根枝叶残。
清风犹淅淅，高节空团团。
鸣蝉聒暮景，跳蛙集幽阑。
尘土复昼夜，梢云良独难。
丹丘信云远，安得临仙坛。
瘴江冬草绿，何人惊岁寒。
可怜亭亭干，一一青琅玕。
孤凤竟不至，坐伤时节阑。

「和乐天赠樊著作」
君为著作诗，志激词且温。
璨然光扬者，皆以义烈闻。
千虑竟一失，冰玉不断痕。
谬予顽不肖，列在数子间。
因君讥史氏，我亦能具陈。
羲黄眇云远，载籍无遗文。
煌煌二帝道，铺设在典坟。
尧心惟舜会，因著为话言。
皋夔益稷禹，粗得无间然。
缅然千载后，后圣曰孔宣。
迥知皇王意，缀书为百篇。
是时游夏辈，不敢措舌端。
信哉作遗训，职在圣与贤。
如何至近古，史氏为闲官。
但令识字者，窃弄刀笔权。
由心书曲直，不使当世观。
贻之千万代，疑言相并传。
人人异所见，各各私所遍。
以是曰褒贬，不如都无焉。
况乃丈夫志，用舍贵当年。
顾予有微尚，愿以出处论。
出非利吾已，其出贵道全。
全道岂虚设，道全当及人。
全则富与寿，亏则饥与寒。
遂我一身逸，不如万物安。
解悬不泽手，拯溺无折旋。
神哉伊尹心，可以冠古先。
其次有独善，善己不善民。
天地为一物，死生为一源。
合杂分万变，忽若风中尘。
抗哉巢由志，尧舜不可迁。
舍此二者外，安用名为宾。
持谢著书郎，愚不愿有云。

「和乐天感鹤」
我有所爱鹤，毛羽霜雪妍。
秋霄一滴露，声闻林外天。
自随卫侯去，遂入大夫轩。
云貌久已隔，玉音无复传。
吟君感鹤操，不觉心惕然。
无乃予所爱，误为微物迁。
因兹谕直质，未免柔细牵。
君看孤松树，左右萝茑缠。
既可习为饱，亦可薰为荃。
期君常善救，勿令终弃捐。

「谕宝二首」
沉玉在弱泥，泥弱玉易沉。
扶桑寒日薄，不照万丈心。
安得潜渊虬，拔壑超邓林。
泥封泰山阯，水散旱天霖。
洗此泥下玉，照耀台殿深。
刻为传国宝，神器人不侵。
冰置白玉壶，始见清皎洁。
珠穿殷红缕，始见明洞彻。
镆铘无人淬，两刃幽壤铁。
秦镜无人拭，一片埋雾月。
骥跼环堵中，骨附筋入节。
虬蟠尺泽内，鱼贯蛙同穴。
艅艎无巨海，浮浮矜瀎潏。
栋梁无广厦，颠倒卧霜雪。
大鹏无长空，举翮受羁绁。
豫樟无厚地，危柢真卼臲。
圭璧无卞和，甘与顽石列。
舜禹无陶尧，名随腐草灭。
神功伏神物，神物神乃别。
神人不世出，所以神功绝。
神物岂徒然，用之乃施设。
禹功九州理，舜德天下悦。
璧充传国玺，圭用祈太折。
千寻豫樟干，九万大鹏歇。
栋梁庇生民，艅艎济来哲。
虬腾旱天雨，骥骋流电掣。
镜悬奸胆露，剑拂妖蛇裂。
珠玉照乘光，冰莹环坐热。
此物比在泥，斯言为谁发。
于今尽凡耳，不为君不说。

「说剑」
吾友有宝剑，密之如密友。
我实胶漆交，中堂共杯酒。
酒酣肝胆露，恨不眼前剖。
高唱荆卿歌，乱击相如缶。
更击复更唱，更酌亦更寿。
白虹坐上飞，青蛇匣中吼。
我闻音响异，疑是干将偶。
为君再拜言，神物可见不。
君言我所重，我自为君取。
迎箧已焚香，近鞘先泽手。
徐抽寸寸刃，渐屈弯弯肘。
杀杀霜在锋，团团月临纽。
逡巡潜虬跃，郁律惊左右。
霆电满室光，蛟龙绕身走。
我为捧之泣，此剑别来久。
铸时近山破，藏在松桂朽。
幽匣狱底埋，神人水心守。
本是稽泥淬，果非雷焕有。
我欲评剑功，愿君良听受。
剑可剸犀兕，剑可切琼玖。
剑决天外云，剑冲日中斗。
剑隳妖蛇腹，剑拂佞臣首。
太古初断鳌，武王亲击纣。
燕丹卷地图，陈平绾花绶。
曾被桂树枝，寒光射林薮。
曾经铸农器，利用翦稂莠。
神物终变化，复为龙牝牡。
晋末武库烧，脱然排户牖。
为欲扫群胡，散作弥天帚。
自兹失所往，豪英共为诟。
今复谁人铸，挺然千载后。
既非古风胡，无乃近鸦九。
自我与君游，平生益自负。
况擎宝剑出，重以雄心扣。
此剑何太奇，此心何太厚。
劝君慎所用，所用无或苟。
潜将辟魑魅，勿但防妾妇。
留斩泓下蛟，莫试街中狗。
君今困泥滓，我亦坌尘垢。
俗耳惊大言，逢人少开口。

「书异」
孟冬初寒月，渚泽蒲尚青。
飘萧北风起，皓雪纷满庭。
行过冬至后，冻闭万物零。
奔浑驰暴雨，骤鼓轰雷霆。
传云不终日，通宵曾莫停。
瘴云愁拂地，急溜疑注瓶。
汹涌潢潦浊，喷薄鲸鲵腥。
跳趫井蛙喜，突兀水怪形。
飞蚋奔不死，修蛇蛰再醒。
应龙非时出，无乃岁不宁。
吾闻阴阳户，启闭各有扃。
后时无肃杀，废职乃玄冥。
座配五天帝，荐用百品珍。
权为祝融夺，神其焉得灵。
春秋雷电异，则必书诸经。
仲冬雷雨苦，愿省蒙蔽刑。

「和乐天折剑头」
闻君得折剑，一片雄心起。
讵意铁蛟龙，潜在延津水。
风云会一合，呼吸期万里。
雷震山岳碎，电斩鲸鲵死。
莫但宝剑头，剑头非此比。

「松鹤」
渚宫本坳下，佛庙有台阁。
台下三四松，低昂势前却。
是时晴景丽，松梢残雪薄。
日色相玲珑，纤云映罗幕。
逡巡九霄外，似振风中铎。
渐见尺帛光，孤飞唳空鹤。
裴回耀霜雪，顾慕下寥廓。
蹋动樛盘枝，龙蛇互跳跃。
俯瞰九江水，旁瞻万里壑。
无心眄乌鸢，有字悲城郭。
清角已沉绝，虞韶亦冥寞。
鶱翻勿重留，幸及钧天作。

「竞渡」
吾观竞舟子，因测大竞源。
天地昔将竞，蓬勃昼夜昏。
龙蛇相嗔薄，海岱俱崩奔。
群动皆搅挠，化作流浑浑。
数极斗心息，太和蒸混元。
一气忽为二，矗然画乾坤。
日月复照耀，春秋递寒温。
八荒坦以旷，万物罗以繁。
圣人中间立，理世了不烦。
延绵复几岁，逮及羲与轩。
炎皇炽如炭，蚩尤扇其燔。
有熊竞心起，驱兽出林樊。
一战波委焰，再战火燎原。
战讫天下定，号之为轩辕。
自是岂无竞，琐细不复言。
其次有龙竞，竞渡龙之门。
龙门浚如泻，淙射不可援。
赤鳞化时至，唐突鳍鬣掀。
乘风瞥然去，万里黄河翻。
接瞬电烻出，微吟霹雳喧。
傍瞻旷宇宙，俯瞰卑昆仑。
庶类咸在下，九霄行易扪。
倏辞蛙黾穴，遽排天帝阍。
回悲曝鳃者，未免鲸鲵吞。
帝命泽诸夏，不弃虫与昆。
随时布膏露，称物施厚恩。
草木沾我润，豚鱼望我蕃。
向来同竞辈，岂料由我存。
壮哉龙竞渡，一竞身独尊。
舍此皆蚁斗，竞舟何足论。

「寺院新竹」
宝地琉璃坼，紫苞琅玕踊。
亭亭巧于削，一一大如拱。
冰碧林外寒，峰峦眼前耸。
槎枒矛戟合，屹仡龙蛇动。
烟泛翠光流，岁馀霜彩重。
风朝竽籁过，雨夜鬼神恐。
佳色有鲜妍，修茎无拥肿。
节高迷玉镞，箨缀疑花捧。
讵必太山根，本自仙坛种。
谁令植幽壤，复此依闲冗。
居然霄汉姿，坐受藩篱壅。
噪集倦鸱乌，炎昏繁蠛蠓。
未遭伶伦听，非安子犹宠。
威凤来有时，虚心岂无奉。

「酬别致用」
风行自委顺，云合非有期。
神哉心相见，无眹安得离。
我有恳愤志，三十无人知。
修身不言命，谋道不择时。
达则济亿兆，穷亦济毫厘。
济人无大小，誓不空济私。
研几未淳熟，与世忽参差。
意气一为累，猜仍良已随。
昨来窜荆蛮，分与平生隳。
那言返为遇，获见心所奇。
一见肺肝尽，坦然无滞疑。
感念交契定，泪流如断縻。
此交定生死，非为论盛衰。
此契宗会极，非谓同路歧。
君今虎在柙，我亦鹰就羁。
驯养保性命，安能奋殊姿。
玉色深不变，井水挠不移。
相看各年少，未敢深自悲。

「竹部」
竹部竹山近，岁伐竹山竹。
伐竹岁亦深，深林隔深谷。
朝朝冰雪行，夜夜豺狼宿。
科首霜断蓬，枯形烧馀木。
一束十馀茎，千钱百馀束。
得钱盈千百，得粟盈斗斛。
归来不买食，父子分半菽。
持此欲何为，官家岁输促。
我来荆门掾，寓食公堂肉。
岂惟遍妻孥，亦以及僮仆。
分尔有限资，饱我无端腹。
愧尔不复言，尔生何太蹙。

「赛神」
楚俗不事事，巫风事妖神。
事妖结妖社，不问疏与亲。
年年十月暮，珠稻欲垂新。
家家不敛获，赛妖无富贫。
杀牛贳官酒，椎鼓集顽民。
喧阗里闾隘，凶酗日夜频。
岁暮雪霜至，稻珠随陇湮。
吏来官税迫，求质倍称缗。
贫者日消铄，富亦无仓囷。
不谓事神苦，自言诚不真。
岳阳贤刺史，念此为俗屯。
未可一朝去，俾之为等伦。
粗许存习俗，不得呼党人。
但许一日泽，不得月与旬。
吾闻国侨理，三年名乃振。
巫风燎原久，未必怜徙薪。
我来歌此事，非独歌政仁。
此事四邻有，亦欲闻四邻。

「竞舟」
楚俗不爱力，费力为竞舟。
买舟俟一竞，竞敛贫者赇。
年年四五月，茧实麦小秋。
积水堰堤坏，拔秧蒲稗稠。
此时集丁壮，习竞南亩头。
朝饮村社酒，暮椎邻舍牛。
祭船如祭祖，习竞如习雠。
连延数十日，作业不复忧。
君侯馔良吉，会客陈膳羞。
画鹢四来合，大竞长江流。
建标明取舍，胜负死生求。
一时欢呼罢，三月农事休。
岳阳贤刺史，念此为俗疣。
习俗难尽去，聊用去其尤。
百船不留一，一竞不滞留。
自为里中戏，我亦不寓游。
吾闻管仲教，沐树惩堕游。
节此淫竞俗，得为良政不。
我来歌此事，非独歌此州。
此事数州有，亦欲闻数州。

「茅舍」
楚俗不理居，居人尽茅舍。
茅苫竹梁栋，茅疏竹仍罅。
边缘堤岸斜，诘屈檐楹亚。
篱落不蔽肩，街衢不容驾。
南风五月盛，时雨不来下。
竹蠹茅亦干，迎风自焚灺。
防虞集邻里，巡警劳昼夜。
遗烬一星然，连延祸相嫁。
号呼怜谷帛，奔走伐桑柘。
旧架已新焚，新茅又初架。
前日洪州牧，念此常嗟讶。
牧民未及久，郡邑纷如化。
峻邸俨相望，飞甍远相跨。
旗亭红粉泥，佛庙青鸳瓦。
斯事才未终，斯人久云谢。
有客自洪来，洪民至今藉。
惜其心太亟，作役无容暇。
台观亦已多，工徒稍冤咤。
我欲他郡长，三时务耕稼。
农收次邑居，先室后台榭。
启闭既及期，公私亦相借。
度材无强略，庀役有定价。
不使及僭差，粗得御寒夏。
火至殊陈郑，人安极嵩华。
谁能继此名，名流袭兰麝。
五袴有前闻，斯言我非诈。

「后湖」
荆有泥泞水，在荆之邑郛。
郛前水在后，谓之为后湖。
环湖十馀里，岁积潢与污。
臭腐鱼鳖死，不植菰与蒲。
郑公理三载，其理用喣愉。
岁稔民四至，隘廛亦隘衢。
公乃署其地，为民先矢谟。
人人傥自为，我亦不庀徒。
下里得闻之，各各相俞俞。
提携翁及孙，捧戴妇与姑。
壮者负砾石，老亦捽茅刍。
斤磨片片雪，椎隐连连珠。
朝餐布庭落，夜宿完户枢。
邻里近相告，新戚远相呼。
鬻者自为鬻，酤者自为酤。
鸡犬丰中市，人民岐下都。
百年废滞所，一旦奥浩区。
我实司水土，得为官事无。
人言贱事贵，贵直不贵谀。
此实公所小，安用歌袴襦。
答云潭及广，以至鄂与吴。
万里尽泽国，居人皆垫濡。
富者不容盖，贫者不庇躯。
得不歌此事，以我为楷模。

「八骏图诗」
穆满志空阔，将行九州野。
神驭四来归，天与八骏马。
龙种无凡性，龙行无暂舍。
朝辞扶桑底，暮宿昆仑下。
鼻息吼春雷，蹄声裂寒瓦。
尾掉沧波黑，汗染白云赭。
华輈本修密，翠盖尚妍冶。
御者腕不移，乘者寐不假。
车无轮扁斫，辔无王良把。
虽有万骏来，谁是敢骑者。

「画松」
张璪画古松，往往得神骨。
翠帚扫春风，枯龙戛寒月。
流传画师辈，奇态尽埋没。
纤枝无萧洒，顽干空突兀。
乃悟埃尘心，难状烟霄质。
我去淅阳山，深山看真物。

「遣兴十首」
始见梨花房，坐对梨花白。
行看梨叶青，已复梨叶赤。
严霜九月半，危蒂几时客。
况有高高原，秋风四来迫。
莫厌夏日长，莫愁冬日短。
欲识短复长，君看寒又暖。
城中百万家，冤哀杂丝管。
草没奉诚园，轩车昔曾满。
孤竹迸荒园，误与蓬麻列。
久拥萧萧风，空长高高节。
严霜荡群秽，蓬断麻亦折。
独立转亭亭，心期凤凰别。
艳艳翦红英，团团削翠茎。
托根在褊浅，因依泥滓生。
中有合欢蕊，池枯难遽呈。
凉宵露华重，低徊当月明。
晚荷犹展卷，早蝉遽萧嘹。
露叶行已重，况乃江风摇。
炎夏火再伏，清商暗回飙。
寄言抱志士，日月东西跳。
买马买锯牙，买犊买破车。
养禽当养鹘，种树先种花。
人生负俊健，天意与光华。
莫学蚯蚓辈，食泥近土涯。
爱直莫爱夸，爱疾莫爱斜。
爱谟莫爱诈，爱施莫爱奢。
择才不求备，任物不过涯。
用人如用己，理国如理家。
曤曤刀刃光，弯弯弓面张。
入水斩犀兕，上山椎虎狼。
里中无老少，唤作癫儿郎。
一日风云会，横行归故乡。
团团规内星，未必明如月。
托迹近北辰，周天无沦没。
老人在南极，地远光不发。
见则寿圣明，愿照高高阙。
河清谅嘉瑞，吾帝真圣人。
时哉不我梦，此时为废民。
光阴本跳踯，功业劳苦辛。
一到江陵郡，三年成去尘。

「野节鞭」
神鞭鞭宇宙，玉鞭鞭骐骥。
紧綛野节鞭，本用鞭赑屃。
使君鞭甚长，使君马亦利。
司马并马行，司马马憔悴。
短鞭不可施，疾步无由致。
使君驻马言，愿以长鞭遗。
此遗不寻常，此鞭不容易。
金坚无缴绕，玉滑无尘腻。
青蛇坼生石，不刺山阿地。
乌龟旋眼斑，不染江头泪。
长看雷雨痕，未忍驽骀试。
持用换所持，无令等闲弃。
答云君何奇，赠我君所贵。
我用亦不凡，终身保明义。
誓以鞭奸顽，不以鞭蹇踬。
指撝狡兔踪，决挞怪龙睡。
惜令寸寸折，节节不虚坠。
因作换鞭诗，诗成谓同志。
而我得闻之，笑君年少意。
安用换长鞭，鞭长亦奚为。
我有鞭尺馀，泥抛风雨渍。
不拟闲赠行，唯将烂夸醉。
春来信马头，款缓花前辔。
愿我迟似挛，饶君疾如翅。

「旱灾自咎，贻七县宰同州时」
吾闻上帝心，降命明且仁。
臣稹苟有罪，胡不灾我身。
胡为旱一州，祸此千万人。
一旱犹可忍，其旱亦已频。
腊雪不满地，膏雨不降春。
恻恻诏书下，半减麦与缗。
半租岂不薄，尚竭力与筋。
竭力不敢惮，惭戴天子恩。
累累妇拜姑，呐呐翁语孙。
禾黍日夜长，足得盈我囷。
还填折粟税，酬偿贳麦邻。
苟无公私责，饮水不为贫。
欢言未盈口，旱气已再振。
六月天不雨，秋孟亦既旬。
区区昧陋积，祷祝非不勤。
日驰衰白颜，再拜泥甲鳞。
归来重思忖，愿告诸邑君。
以彼天道远，岂如人事亲。
团团囹圄中，无乃冤不申。
扰扰食廪内，无乃奸有因。
轧轧输送车，无乃使不伦。
遥遥负担卒，无乃役不均。
今年无大麦，计与珠玉滨。
村胥与里吏，无乃求取繁。
符下敛钱急，值官因酒嗔。
诛求与挞罚，无乃不逡巡。
生小下里住，不曾州县门。
诉词千万恨，无乃不得闻。
强豪富酒肉，穷独无刍薪。
俱由案牍吏，无乃移祸屯。
官分市井户，迭配水陆珍。
未蒙所偿直，无乃不敢言。
有一于此事，安可尤苍旻。
借使漏刑宪，得不虞鬼神。
自顾顽滞牧，坐贻灾沴臻。
上羞朝廷寄，下愧闾里民。
岂无神明宰，为我同苦辛。
共布慈惠语，慰此衢客尘。

「虫豸诗。巴蛇」
巴蛇千种毒，其最鼻褰蛇。
掉舌翻红焰，盘身蹙白花。
喷人竖毛发，饮浪沸泥沙。
欲学叔敖瘗，其如多似麻。
越岭南滨海，武都西隐戎。
雄黄假名石，鷣鸟远难笼。
讵有隳肠计，应无破脑功。
巴山昼昏黑，妖雾毒濛濛。
汉帝斩蛇剑，晋时烧上天。
自兹繁巨蟒，往往寿千年。
白昼遮长道，青溪蒸毒烟。
战龙苍海外，平地血浮船。

「虫豸诗。蛒蜂」
巴蛇蟠窟穴，穴下有巢蜂。
近树禽垂翅，依原兽绝踪。
微遭断手足，厚毒破心胸。
昔甚招魂句，那知眼自逢。
梨笑清都月，蜂游紫殿春。
构脾分部伍，嚼蕊奉君亲。
翅羽颇同类，心神固异伦。
安知人世里，不有噬人人。
兰蕙本同畹，蜂蛇亦杂居。
害心俱毒螫，妖焰两吹嘘。
雷蛰吞噬止，枯焚巢穴除。
可怜相济恶，勿谓祸无馀。

「虫豸诗。蜘蛛」
蜘蛛天下足，巴蜀就中多。
缝隙容长踦，虚空织横罗。
萦缠伤竹柏，吞噬及虫蛾。
为送佳人喜，珠栊无奈何。
网密将求食，丝斜误著人。
因依方纪绪，挂罥遂容身。
截道蝉冠碍，漫天玉露频。
儿童怜小巧，渐欲及车轮。
稚子怜圆网，佳人祝喜丝。
那知缘暗隙，忽被啮柔肌。
毒腠攻犹易，焚心疗恐迟。
看看长祆绪，和扁欲涟洏。

「虫豸诗。蚁子」
蚁子生无处，偏因湿处生。
阴霪烦扰攘，拾粒苦嘤咛。
床上主人病，耳中虚藏鸣。
雷霆翻不省，闻汝作牛声。
时术功虽细，年深祸亦成。
攻穿漏江海，噆食困蛟鲸。
敢惮榱𣡵蠹，深藏柱石倾。
寄言持重者，微物莫全轻。
攘攘终朝见，悠悠卒岁疑。
讵能分牝牡，焉得有蝝蚳。
徙市竟何意，生涯都几时。
巢由或逢我，应似我相期。

「虫豸诗。蟆子」
蟆子微於蚋，朝繁夜则无。
毫端生羽翼，针喙噆肌肤。
暗毒应难免，羸形日渐枯。
将身远相就，不敢恨非辜。
晦景权藏毒，明时敢噬人。
不劳生诟怒，只足助酸辛。
隼眦看无物，蛇躯庇有鳞。
天方刍狗我，甘与尔相亲。
有口深堪异，趋时讵可量。
谁令通鼻息，何故辨馨香。
沉水来沧海，崇兰泛露光。
那能枉焚爇，尔众我微茫。

「虫豸诗。浮尘子」
可叹浮尘子，纤埃喻此微。
宁论隔纱幌，并解透绵衣。
有毒能成痏，无声不见飞。
病来双眼暗，何计辨雰霏。
乍可巢蚊睫，胡为附蟒鳞。
已微于蠢蠢，仍害及仁人。
动植皆分命，毫芒亦是身。
哀哉此幽物，生死敌浮尘。
但觉皮肤憯，安知琐细来。
因风吹薄雾，向日误轻埃。
暗啮堪销骨，潜飞有祸胎。
然无防备处，留待雪霜摧。

「虫豸诗。虻」
阴深山有瘴，湿垫草多虻。
众噬锥刀毒，群飞风雨声。
汗粘疮痏痛，日曝苦辛行。
饱尔蛆残腹，安知天地情。
千山溪沸石，六月火烧云。
自顾生无类，那堪毒有群。
搏牛皮若截，噬马血成文。
蹄角尚如此，肌肤安可云。
辛螫终非久，炎凉本递兴。
秋风自天落，夏蘖与霜澄。
一镜开潭面，千锋露石棱。
气平虫豸死，云路好攀登。

「楚歌十首」
楚人千万户，生死系时君。
当璧便为嗣，贤愚安可分。
干戈长浩浩，篡乱亦纷纷。
纵有明在下，区区何足云。
陶虞事已远，尼父独将明。
潜穴龙无位，幽林兰自生。
楚王谋授邑，此意复中倾。
未别子西语，纵来何所成。
平王渐昏惑，无极转承恩。
子建犹相贰，伍奢安得存。
生居宫雉閟，死葬寝园尊。
岂料奔吴士，鞭尸郢市门。
惧盈因邓曼，罢猎为樊姬。
盛德留金石，清风鉴薄帷。
襄王忽妖梦，宋玉复淫辞。
万事捐宫馆，空山云雨期。
宜僚南市住，未省食人恩。
临难忽相感，解纷宁用言。
何如晋夷甫，坐占紫微垣。
看著五胡乱，清谈空自尊。
谁恃王深宠，谁为楚上卿。
包胥心独许，连夜哭秦兵。
千乘徒虚尔，一夫安可轻。
殷勤聘名士，莫但倚方城。
梁业雄图尽，遗孙世运消。
宣明徒有号，江汉不相朝。
碑碣高临路，松枝半作樵。
唯馀开圣寺，犹学武皇妖。
江陵南北道，长有远人来。
死别登舟去，生心上马回。
荣枯诚异日，今古尽同灰。
巫峡朝云起，荆王安在哉。
三峡连天水，奔波万里来。
风涛各自急，前后苦相推。
倒入黄牛漩，惊冲滟滪堆。
古今流不尽，流去不曾回。
八荒同日月，万古共山川。
生死既由命，兴衰还付天。
栖栖王粲赋，愤愤屈平篇。
各自埋幽恨，江流终宛然。

「襄阳道」
羊公名渐远，唯有岘山碑。
近日称难继，曹王任马彝。
椒兰俱下世，城郭到今时。
汉水清如玉，流来本为谁。

「赋得鱼登龙门」
鱼贯终何益，龙门在苦登。
有成当作雨，无用耻为鹏。
激浪诚难溯，雄心亦自凭。
风云潜会合，鬐鬣忽腾凌。
泥滓辞河浊，烟霄见海澄。
回瞻顺流辈，谁敢望同升。

「贞元历」
象魏才颁历，龙镳已御天。
犹看后元历，新署永贞年。
半岁光阴在，三朝礼数迁。
无因书简册，空得咏诗篇。

「塞马」
塞马倦江渚，今朝神彩生。
晓风寒猎猎，乍得草头行。
夷狄寝烽候，关河无战声。
何由当阵面，从尔四蹄轻。

「鹿角镇」
去年湖水满，此地覆行舟。
万怪吹高浪，千人死乱流。
谁能问帝子，何事宠阳侯。
渐恐鲸鲵大，波涛及九州。

「感事三首」
为国谋羊舌，从来不为身。
此心长自保，终不学张陈。
自笑心何劣，区区辨所冤。
伯仁虽到死，终不向人言。
富贵年皆长，风尘旧转稀。
白头方见绝，遥为一沾衣。

「题翰林东阁前小松」
檐碍修鳞亚，霜侵簇翠黄。
唯馀入琴韵，终待舜弦张。

「清都夜境」
夜久连观静，斜月何晶荧。
寥天如碧玉，历历缀华星。
楼榭自阴映，云牖深冥冥。
纤埃悄不起，玉砌寒光清。
栖鹤露微影，枯松多怪形。
南厢俨容卫，音响如可聆。
启圣发空洞，朝真趋广庭。
闲开蕊珠殿，暗阅金字经。
屏气动方息，凝神心自灵。
悠悠车马上，浩思安得宁。

「春晚寄杨十二，兼呈赵八」
蒙蒙竹树深，帘牖多清阴。
避日坐林影，馀花委芳襟。
倾尊就残酌，舒卷续微吟。
空际飏高蝶，风中聆素琴。
广庭备幽趣，复对商山岑。
独此爱时景，旷怀云外心。
迁莺恋嘉木，求友多好音。
自无琅玕实，安得莲花簪。
寄之二君子，希见双南金。

「与杨十二、李三早入永寿寺看牡丹」
晓入白莲宫，琉璃花界净。
开敷多喻草，凌乱被幽径。
压砌锦地铺，当霞日轮映。
蝶舞香暂飘，蜂牵蕊难正。
笼处彩云合，露湛红珠莹。
结叶影自交，摇风光不定。
繁华有时节，安得保全盛。
色见尽浮荣，希君了真性。

「春馀遣兴」
春去日渐迟，庭空草偏长。
馀英间初实，雪絮萦蛛网。
好鸟多息阴，新篁已成响。
帘开斜照入，树褭游丝上。
绝迹念物闲，良时契心赏。
单衣颇新绰，虚室复清敞。
置酒奉亲宾，树萱自怡养。
笑倚连枝花，恭扶瑞藤杖。
步屟恣优游，望山多气象。
云叶遥卷舒，风裾动萧爽。
簪缨固烦杂，江海徒浩荡。
野马笼赤霄，无由负羁鞅。

「忆云之」
为鱼实爱泉，食辛宁避蓼。
人生既相合，不复论窕窕。
沧海良有穷，白日非长皎。
何事一人心，各在四方表。
泛若逐水萍，居为附松茑。
流浪随所之，萦纡牵所绕。
百龄颇跼促，况复迷寿夭。
芟发君已衰，冠岁予非小。
娱乐不及时，暮年壮心少。
感此幽念绵，遂为长悄悄。
中庭草木春，历乱递相扰。
奇树花冥冥，竹竿凤褭褭。
幽芳被兰径，安得寄天杪。
万里潇湘魂，夜夜南枝鸟。

「别李三」
阶蓂附瑶砌，丛兰偶芳藿。
高位良有依，幽姿亦相托。
鲍叔知我贫，烹葵不为薄。
半面契始终，千金比然诺。
人生系时命，安得无苦乐。
但感游子颜，又值馀英落。
苍苍秦树云，去去缑山鹤。
日暮分手归，杨花满城郭。

「秋夕远怀」
旦夕天气爽，风飘叶渐轻。
星繁河汉白，露逼衾枕清。
丹鸟月中灭，莎鸡床下鸣。
悠悠此怀抱，况复多远情。

「东西道」
天皇开四极，便有东西道。
万古阅行人，行人几人老。
顾我倦行者，息阴何不早。
少壮尘事多，那言壮年好。

「分流水」
古时愁别泪，滴作分流水。
日夜东西流，分流几千里。
通塞两不见，波澜各自起。
与君相背飞，去去心如此。

「西还」
悠悠洛阳梦，郁郁灞陵树。
落日正西归，逢君又东去。

「含风夕」
炎昏倦烦久，逮此含风夕。
夏服稍轻清，秋堂已岑寂。
载欣凉宇旷，复念佳辰掷。
络纬惊岁功，顾我何成绩。
青荧微月钩，幽晖洞阴魄。
水镜涵玉轮，若见渊泉璧。
参差帘牖重，次第笼虚白。
树影满空床，萤光缀深壁。
怅望牵牛星，复为经年隔。
露网褭风珠，轻河泛遥碧。
讵无深秋夜，感此乍流易。
亦有迟暮年，壮年良自惜。
循环切中肠，感念追往昔。
接瞬无停阴，何言问陈积。
馨香推蕙兰，坚贞谕松柏。
生物固有涯，安能比金石。
况兹百龄内，扰扰纷众役。
日月东西驰，飞车无留迹。
来者良未穷，去矣定奚适。
委顺在物为，营营复何益。

「秋堂夕」
炎凉正回互，金火郁相乘。
云雷时交构，川泽方蒸腾。
清风一朝胜，白露忽已凝。
草木凡气尽，始见天地澄。
况此秋堂夕，幽怀旷无朋。
萧条帘外雨，倏闪案前灯。
书卷满床席，蟏蛸悬复升。
啼儿屡哑咽，倦僮时寝兴。
泛览昏夜目，咏谣畅烦膺。
况吟获麟章，欲罢久不能。
尧舜事已远，丘道安可胜。
蜉蝣不信鹤，蜩鷃肯窥鹏。
当年且不偶，没世何必称。
胡为揭闻见，褒贬贻爱憎。
焉用汩其泥，岂在清如冰。
非白又非黑，谁能点青蝇。
处世苟无闷，佯狂道非弘。
无言被人觉，予亦笑孙登。

「酬乐天」
放鹤在深水，置鱼在高枝。
升沉或异势，同谓非所宜。
君为邑中吏，皎皎鸾凤姿。
顾我何为者，翻侍白玉墀。
昔作芸香侣，三载不暂离。
逮兹忽相失，旦夕梦魂思。
崔嵬骊山顶，宫树遥参差。
只得两相望，不得长相随。
多君岁寒意，裁作秋兴诗。
上言风尘苦，下言时节移。
官家事拘束，安得携手期。
愿为云与雨，会合天之垂。

「杨子华画三首」
杨画远于展，何言今在兹。
依然古妆服，但感时节移。
念君一朝意，遗我千载思。
子亦几时客，安能长苦悲。
皓腕卷红袖，锦鞲臂苍鹗。
故人断弦心，稚齿从禽乐。
当年惜贵游，遗形寄丹雘。
骨象或依稀，铅华已寥落。
似对古人民，无复昔城郭。
子亦观病身，色空俱寂寞。
颠倒世人心，纷纷乏公是。
真赏画不成，画赏真相似。
丹青各所尚，工拙何足恃。
求此妄中精，嗟哉子华子。

「西州院」
自入西州院，唯见东川城。
今夜城头月，非暗又非明。
文案床席满，卷舒赃罪名。
惨凄且烦倦，弃之阶下行。
怅望天回转，动摇万里情。
参辰次第出，牛女颠倒倾。
况此风中柳，枝条千万茎。
到来篱下笋，亦已长短生。
感怆正多绪，鸦鸦相唤惊。
墙上杜鹃鸟，又作思归鸣。
以彼撩乱思，吟为幽怨声。
吟罢终不寝，冬冬复铛铛。

「台中鞫狱忆开元观旧事呈损之兼赠周兄四十韵」
忆在开元馆，食柏练玉颜。
疏慵日高卧，自谓轻人寰。
李生隔墙住，隔墙如隔山。
怪我久不识，先来问骄顽。
十过乃一往，遂成相往还。
以我文章卷，文章甚斒斓。
因言辛庾辈，亦愿放羸孱。
既回数子顾，展转相连攀。
驱令选科目，若在闠与闤。
学随尘土坠，漫数公卿关。
唯恐坏情性，安能惧谤讪。
还招辛庾李，静处杯巡环。
进取果由命，不由趋险艰。
穿杨二三子，弓矢次第弯。
推我亦上道，再联朝士班。
二月除御史，三月使巴蛮。
蛮民詀諵诉，啮指明痛癏。
怜蛮不解语，为发昏帅奸。
归来五六月，旱色天地殷。
分司别兄弟，各各泪潸潸。
哀哉剧部职，唯数赃罪锾。
死款依稀取，斗辞方便删。
道心常自愧，柔发难久黫。
折支望车乘，支痛谁置患。
奇哉乳臭儿，绯紫绷被间。
渐大官渐贵，渐富心渐悭。
闹装辔头觼，静拭腰带斑。
鹞子绣线□，狗儿金油环。
香汤洗骢马，翠篾笼白鹇。
月请公王封，冰受天子颁。
开筵试歌舞，别宅宠妖娴。
坐卧摩绵褥，捧拥綟丝鬟。
旦夕不相离，比翼若飞鸾。
而我亦何苦，三十身已鳏。
愁吟心骨颤，寒卧支体𤸷。
居处虽幽静，尤悔少愉嬾。
不如周道士，鹤岭临钟湾。
绕院松瑟瑟，通畦水潺潺。
阳坡自寻蕨，村沼看沤菅。
穷通两未遂，营营真老闲。

「韦氏馆与周隐客、杜归和泛舟」
天色低澹澹，池光漫油油。
轻舟闲缴绕，不远池上楼。
时物欣外奖，真元随内修。
神恬津藏满，气委支节柔。
众处岂自异，旷怀谁我俦。
风车笼野马，八荒安足游。
开颜陆浑杜，握手灵都周。
持君宝珠赠，顶戴头上头。

「刘氏馆集隐客、归和、子元、及之、子蒙、晦之」
湿垫缘竹径，寥落护岸冰。
偶然沽市酒，不越四五升。
诗客爱时景，道人话升腾。
笑言各有趣，悠哉古孙登。

「寄隐客」
我年三十二，鬓有八九丝。
非无官次第，其如身早衰。
今人夸贵富，肉食与妖姬。
而我俱不乐，贵富亦何为。
况逢多士朝，贤俊若布棋。
班行次第立，朱紫相参差。
谟猷密勿进，羽檄纵横驰。
监察官甚小，发言无所裨。
小官仍不了，谴夺亦已随。
时或不之弃，得不自弃之。
陶君喜不遇，顾我复何疑。
潜书周隐士，白云今有期。

「元和五年予官不了罚俸西归三月六日…怆曩游因投五十韵」
小年闲爱春，认得春风意。
未有花草时，先醲晓窗睡。
霞朝澹云色，霁景牵诗思。
渐到柳枝头，川光始明媚。
长安车马客，倾心奉权贵。
昼夜尘土中，那言早春至。
此时我独游，我游有伦次。
闲行曲江岸，便宿慈恩寺。
扣林引寒龟，疏丛出幽翠。
凌晨过杏园，晓露凝芳气。
初阳好明净，嫩树怜低庳。
排房似缀珠，欲啼红脸泪。
新莺语娇小，浅水光流利。
冷饮空腹杯，因成日高醉。
酒醒闻饭钟，随僧受遗施。
餐罢还复游，过从上文记。
行逢二月半，始足游春骑。
是时春已老，我游亦云既。
藤开九华观，草结三条隧。
新笋踊犀株，落梅翻蝶翅。
名倡绣毂车，公子青丝辔。
朝士还旬休，豪家得春赐。
提携好音乐，翦铲空田地。
同占杏花园，喧阗各丛萃。
顾予烦寝兴，复往散憔悴。
倦仆色肌羸，蹇驴行跛痹。
春衫未成就，冬服渐尘腻。
倾盖吟短章，书空忆难字。
遥闻公主笑，近被王孙戏。
邀我上华筵，横头坐宾位。
那知我年少，深解酒中事。
能唱犯声歌，偏精变筹义。
含词待残拍，促舞递繁吹。
叫噪掷投盘，生狞摄觥使。
逡巡光景晏，散乱东西异。
古观闭闲门，依然复幽閟。
无端矫情性，漫学求科试。
薄艺何足云，虚名偶频遂。
拾遗天子前，密奏升平议。
召见不须臾，憸庸已猜忌。
朝陪香案班，暮作风尘尉。
去岁又登朝，登为柏台吏。
台官相束缚，不许放情志。
寓直劳送迎，上堂烦避讳。
分司在东洛，所职尤不易。
罚俸得西归，心知受朝庇。
常山攻小寇，淮右择良帅。
国难身不行，劳生欲何为。
吾兄谙性灵，崔子同臭味。
投此挂冠词，一生还自恣。

「寄吴士矩端公五十韵」
昔在凤翔日，十岁即相识。
未有好文章，逢人赏颜色。
可怜何郎面，二十才冠饰。
短发予近梳，罗衫紫蝉翼。
伯舅各骄纵，仁兄未摧抑。
事业若杯盘，诗书甚徽纆。
西州戎马地，贤豪事雄特。
百万时可赢，十千良易借。
寒食桐阴下，春风柳林侧。
藉草送远游，列筵酬博塞。
萎蕤云幕翠，灿烂红茵赩。
脍缕轻似丝，香醅腻如职。
将军频下城，佳人尽倾国。
媚语娇不闻，纤腰软无力。
歌辞妙宛转，舞态能剜刻。
筝弦玉指调，粉汗红绡拭。
予时最年少，专务酒中职。
未能解生狞，偏矜任狂直。
曲庇桃根盏，横讲捎云式。
乱布斗分朋，惟新间谗慝。
耻作最先吐，羞言未朝食。
醉眼渐纷纷，酒声频餩餩。
扣节参差乱，飞觥往来织。
强起相维持，翻成两匍匐。
边霜飒然降，战马鸣不息。
但喜秋光丽，谁忧塞云黑。
常随猎骑走，多在豪家匿。
夜饮天既明，朝歌日还昃。
荒狂岁云久，名利心潜逼。
时辈多得途，亲朋屡相敕。
闲因适农野，忽复爱稼穑。
平生中圣人，翻然腐肠贼。
亦从酒仙去，便被书魔惑。
脱迹壮士场，甘心竖儒域。
矜持翠筠管，敲断黄金勒。
屡益兰膏灯，犹研兔枝墨。
崎岖来掉荡，矫枉事沉默。
隐笑甚艰难，敛容还屴崱。
与君始分散，勉我劳修饰。
岐路各营营，别离长恻恻。
行看二十载，万事纷何极。
相值或须臾，安能洞胸臆。
昨来陕郊会，悲欢两难克。
问我新相知，但报长相忆。
岂无新知者，不及小相得。
亦有生岁游，同年不同德。
为别讵几时，伊予坠沟洫。
大江鼓风浪，远道参荆棘。
往事返无期，前途浩难测。
一旦得自由，相求北山北。

「三月二十四日宿曾峰馆，夜对桐花，寄乐天」
微月照桐花，月微花漠漠。
怨澹不胜情，低回拂帘幕。
叶新阴影细，露重枝条弱。
夜久春恨多，风清暗香薄。
是夕远思君，思君瘦如削。
但感事暌违，非言官好恶。
奏书金銮殿，步屣青龙阁。
我在山馆中，满地桐花落。

「酬乐天书怀见寄」
新昌北门外，与君从此分。
街衢走车马，尘土不见君。
君为分手归，我行行不息。
我上秦岭南，君直枢星北。
秦岭高崔嵬，商山好颜色。
月照山馆花，裁诗寄相忆。
天明作诗罢，草草随所如。
凭人寄将去，三月无报书。
荆州白日晚，城上鼓冬冬。
行逢贺州牧，致书三四封。
封题乐天字，未坼已沾裳。
坼书八九读，泪落千万行。
中有酬我诗，句句截我肠。
仍云得诗夜，梦我魂凄凉。
终言作书处，上直金銮东。
诗书费一夕，万恨缄其中。
中宵宫中出，复见宫月斜。
书罢月亦落，晓灯随暗花。
想君书罢时，南望劳所思。
况我江上立，吟君怀我诗。
怀我浩无极，江水秋正深。
清见万丈底，照我平生心。
感君求友什，因报壮士吟。
持谢众人口，销尽犹是金。

「酬乐天登乐游园见忆」
昔君乐游园，怅望天欲曛。
今我大江上，快意波翻云。
秋空压澶漫，澒洞无垢氛。
四顾皆豁达，我眉今日伸。
长安隘朝市，百道走埃尘。
轩车随对列，骨肉非本亲。
夸游丞相第，偷入常侍门。
爱君直如发，勿念江湖人。

「酬乐天早夏见怀」
庭柚有垂实，燕巢无宿雏。
我亦辞社燕，茫茫焉所如。
君诗夏方早，我叹秋已徂。
食物风土异，衾裯时节殊。
荒草满田地，近移江上居。
八日复切九，月明侵半除。

「酬乐天劝醉」
神曲清浊酒，牡丹深浅花。
少年欲相饮，此乐何可涯。
沉机造神境，不必悟楞伽。
酡颜返童貌，安用成丹砂。
刘伶称酒德，所称良未多。
愿君听此曲，我为尽称嗟。
一杯颜色好，十盏胆气加。
半酣得自恣，酩酊归太和。
共醉真可乐，飞觥撩乱歌。
独醉亦有趣，兀然无与他。
美人醉灯下，左右流横波。
王孙醉床上，颠倒眠绮罗。
君今劝我醉，劝醉意如何。

「和乐天初授户曹喜而言志」
王爵无细大，得请即为恩。
君求户曹掾，贵以禄奉亲。
闻君得所请，感我欲沾巾。
今人重轩冕，所重华与纷。
矜夸仕台阁，奔走无朝昏。
君衣不盈箧，君食不满囷。
君言养既薄，何以荣我门。
披诚再三请，天子怜俭贫。
词曹直文苑，捧诏荣且忻。
归来高堂上，兄弟罗酒尊。
各称千万寿，共饮三四巡。
我实知君者，千里能具陈。
感君求禄意，求禄殊众人。
上以奉颜色，馀以及亲宾。
弃名不弃实，谋养不谋身。
可怜白华士，永愿凌青云。

「和乐天赠吴丹」
不识吴生面，久知吴生道。
迹虽染世名，心本奉天老。
雌一守命门，回九填血脑。
委气荣卫和，咽津颜色好。
传闻共甲子，衰隤尽枯槁。
独有冰雪容，纤华夺鲜缟。
问人何能尔，吴实旷怀抱。
弁冕徒挂身，身外非所宝。
伊予固童昧，希真亦云早。
石坛玉晨尊，昼夜长自扫。
密印视丹田，游神梦三岛。
万过黄庭经，一食青精稻。
冥搜方朔桃，结念安期枣。
绿发幸未改，丹诚自能保。
行当摆尘缨，吴门事探讨。
君为先此词，终期搴瑶草。

「和乐天秋题曲江」
十载定交契，七年镇相随。
长安最多处，多是曲江池。
梅杏春尚小，芰荷秋已衰。
共爱寥落境，相将偏此时。
绵绵红蓼水，飏飏白鹭鹚。
诗句偶未得，酒杯聊久持。
今来云雨旷，旧赏魂梦知。
况乃江枫夕，和君秋兴诗。

「和乐天别弟后月夜作」
闻君别爱弟，明天照夜寒。
秋雁拂檐影，晓琴当砌弹。
怅望天澹澹，因思路漫漫。
吟为别弟操，闻者为辛酸。
况我兄弟远，一身形影单。
江波浩无极，但见时岁阑。

「和乐天秋题牡丹丛」
敝宅艳山卉，别来长叹息。
吟君晚丛咏，似见摧颓色。
欲识别后容，勤过晚丛侧。

「春月」
春月虽至明，终有霭霭光。
不似秋冬色，逼人寒带霜。
纤粉澹虚壁，轻烟笼半床。
分晖间林影，馀照上虹梁。
病久尘事隔，夜闲清兴长。
拥抱颠倒领，步屣东西厢。
风柳结柔援，露梅飘暗香。
雪含樱绽蕊，珠蹙桃缀房。
杳杳有馀思，行行安可忘。
四邻非旧识，无以话中肠。
南有居士俨，默坐调心王。
款关一问讯，为我披衣裳。
延我入深竹，暖我于小堂。
视身琉璃莹，谕指芭蕉黄。
复有比丘溢，早传龙树方。
口中秘丹诀，肘后悬青囊。
锡杖虽独振，刀圭期共尝。
未知仙近远，已觉神轻翔。
夜久魂耿耿，月明露苍苍。
悲哉沉眠士，宁见兹夕良。

「月临花」
临风飏飏花，透影胧胧月。
巫峡隔波云，姑峰漏霞雪。
镜匀娇面粉，灯泛高笼缬。
夜久清露多，啼珠坠还结。

「红芍药」
芍药绽红绡，巴篱织青琐。
繁丝蹙金蕊，高焰当炉火。
翦刻彤云片，开张赤霞裹。
烟轻琉璃叶，风亚珊瑚朵。
受露色低迷，向人娇婀娜。
酡颜醉后泣，小女妆成坐。
艳艳锦不如，夭夭桃未可。
晴霞畏欲散，晚日愁将堕。
结植本为谁，赏心期在我。
采之谅多思，幽赠何由果。

「送王十一南行」
夏水漾天末，晚旸依岸村。
风调乌尾劲，眷恋馀芳尊。
解袂方瞬息，征帆已翩翻。
江豚涌高浪，枫树摇去魂。
远戍宗侣泊，暮烟洲渚昏。
离心讵几许，骤若移寒温。
此别信非久，胡为坐忧烦。
我留石难转，君泛云无根。
万里湖南月，三声山上猿。
从兹耿幽梦，夜夜湘与沅。

「三叹」
孤剑锋刃涩，犹能神彩生。
有时雷雨过，暗吼阗阗声。
主人閟灵宝，畏作升天行。
淬砺当阳铁，刻为干镆名。
远求鸊鹈莹，同用玉匣盛。
颜色纵相类，利钝颇相倾。
雄为光电烻，雌但深泓澄。
龙怒有奇变，青蛇终不惊。
仙凤翠皇死，葳蕤光彩低。
非无鸳鸾侣，誓不同树栖。
飞驰岁云暮，感念雏在泥。
顾影不自暖，寄尔蟠桃鸡。
驯养岂无愧，类族安得齐。
愿言成羽翼，奋翅凌丹梯。
天骥失龙偶，三年常夜嘶。
哀缘喷风断，渴且含霜啼。
长恐绝遗类，不复蹑云霓。
非无駉駉者，鹤意不在鸡。
春来筋骨瘦，吊影心亦迷。
自此渥洼种，应生浊水泥。

「遣昼」
密竹有清阴，旷怀无尘滓。
况乃秋日光，玲珑晓窗里。
旬休聊自适，今辰日高起。
栉沐坐前轩，风轻镜如水。
开卷恣咏谣，望云闲徙倚。
新菊媚鲜妍，短萍怜靃靡。
扫除田地静，摘掇园蔬美。
幽玩惬诗流，空堂称居士。
客来伤寂寞，我念遗烦鄙。
心迹两相忘，谁能验行止。

「冬夜怀李侍御、王太祝、段丞」
浩露烟壒尽，月光闲有馀。
松篁细阴影，重以帘牖疏。
泛览星粲粲，轻河悠碧虚。
纤云不成叶，脉脉风丝舒。
丹灶炽东序，烧香罗玉书。
飘飘魂神举，若骖鸾鹤舆。
感念夙昔意，华尚簪与裾。
簪裾讵几许，累创吞钩鱼。
今闻馨香道，一以悟臭帑。
悟觉誓不惑，永抱胎仙居。
昼夜欣所适，安知岁云除。
行行二三友，君怀复何如。

「西斋小松二首」
松树短于我，清风亦已多。
况乃枝上雪，动摇微月波。
幽姿得闲地，讵感岁蹉跎。
但恐厦终构，藉君当奈何。
簇簇枝新黄，纤纤攒素指。
柔苙渐依条，短莎还半委。
清风日夜高，凌云意何已。
千岁盘老龙，修鳞自兹始。

「周先生」
寥寥空山岑，冷冷风松林。
流月垂鳞光，悬泉扬高音。
希夷周先生，烧香调琴心。
神力盈三千，谁能还黄金。

「遣春十首」
晓月笼云影，莺声馀雾中。
暗芳飘露气，轻寒生柳风。
冉冉一趋府，未为劳我躬。
因兹得晨起，但觉情兴隆。
久雨怜霁景，偶来堤上行。
空濛天色嫩，杳淼江面平。
百草短长出，众禽高下鸣。
春阳各有分，予亦澹无情。
镜皎碧潭水，微波粗成文。
烟光垂碧草，琼脉散纤云。
岸柳好阴影，风裾遗垢氛。
悠然送春目，八荒谁与群。
低迷笼树烟，明净当霞日。
阳焰波春空，平湖漫凝溢。
雪鹭远近飞，渚牙浅深出。
江流复浩荡，相为坐纡郁。
暄寒深浅春，红白前后花。
颜色讵相让，生成良有涯。
梅芳勿自早，菊秀勿自赊。
各将一时意，终年无再华。
高屋童稚少，春来归燕多。
葺旧良易就，新院亦已罗。
俯怜雏化卵，仰愧鹏无窠。
巢栋与巢幕，秋风俱奈何。
撩乱扑树蜂，摧残恋房蕊。
风吹雨又频，安得繁于绮。
酒杯沉易过，世事纷何已。
莫倚颜似花，君看岁如水。
绕郭高高冢，半是荆王墓。
后嗣炽阳台，前贤甘荜路。
善恶徒自分，波流尽东注。
胡然不饮酒，坐落桐花树。
花阴莎草长，藉莎闲自酌。
坐看莺斗枝，轻花满尊杓。
葛巾竹稍挂，书卷琴上阁。
沽酒过此生，狂歌眼前乐。
梨叶已成阴，柳条纷起絮。
波绿紫屏风，螺红碧筹箸。
三杯面上热，万事心中去。
我意风散云，何劳问行处。

「表夏十首」
夏风多暖暖，树木有繁阴。
新笋紫长短，早樱红浅深。
烟花云幕重，榴艳朝景侵。
华实各自好，讵云芳意沉。
初日满阶前，轻风动帘影。
旬时得休浣，高卧阅清景。
僮儿拂巾箱，鸦轧深林井。
心到物自闲，何劳远箕颍。
江瘴炎夏早，蒸腾信难度。
今宵好风月，独此荒庭趣。
露叶倾暗光，流星委馀素。
但恐清夜徂，讵悲朝景暮。
孟月夏犹浅，奇云未成峰。
度霞红漠漠，压浪白溶溶。
玉委有馀润，飙驰无去踪。
何如捧云雨，喷毒随蛟龙。
流芳递炎景，繁英尽寥落。
公署香满庭，晴霞覆阑药。
裁红起高焰，缀绿排新萼。
凭此遣幽怀，非言念将谑。
红丝散芳树，旋转光风急。
烟泛被笼香，露浓妆面湿。
佳人不在此，恨望阶前立。
忽厌夏景长，今春行已及。
百舌渐吞声，黄莺正娇小。
云鸿方警夜，笼鸡已鸣晓。
当时客自适，运去谁能矫。
莫厌夏虫多，蜩螗定相扰。
翩翩帘外燕，戢戢巢内雏。
啖食筋力尽，毛衣成紫襦。
朝来各飞去，雄雌梁上呼。
养子将备老，恶儿那胜无。
西山夏雪消，江势东南泻。
风波高若天，滟滪低于马。
正被黄牛旋，难期白帝下。
我在平地行，翻忧济川者。
灵均死波后，是节常浴兰。
彩缕碧筠粽，香粳白玉团。
逝者良自苦，今人反为欢。
哀哉徇名士，没命求所难。

「解秋十首」
清晨颒寒水，动摇襟袖轻。
翳翳林上叶，不知秋暗生。
回悲镜中发，华白三四茎。
岂无满头黑，念此衰已萌。
微霜才结露，翔鸠初变鹰。
无乃天地意，使之行小惩。
鸱鸮诚可恶，蔽日有高鹏。
舍大以擒细，我心终不能。
往岁学仙侣，各在无何乡。
同时骛名者，次第鹓鹭行。
而我两不遂，三十鬓添霜。
日暮江上立，蝉鸣枫树黄。
后伏火犹在，先秋蝉已多。
云色日夜白，骄阳能几何。
壤隙漏江海，忽微成网罗。
勿言时不至，但恐岁蹉跎。
新月才到地，轻河如泛云。
萤飞高下火，树影参差文。
露簟有微润，清香时暗焚。
夜闲心寂默，洞庭无垢氛。
霁丽床前影，飘萧帘外竹。
簟凉朝睡重，梦觉茶香熟。
亲烹园内葵，凭买家家曲。
酿酒并毓蔬，人来有棋局。
寒竹秋雨重，凌霄晚花落。
低回翠玉梢，散乱栀黄萼。
颜色有殊异，风霜无好恶。
年年百草芳，毕意同萧索。
春非我独春，秋非我独秋。
岂念百草死，但念霜满头。
头白古所同，胡为坐烦忧。
茫茫百年内，处身良未休。
西风冷衾簟，展转布华茵。
来者承玉体，去者流芳尘。
适意丑为好，及时疏亦亲。
衰周仲尼出，无乃为妖人。
漠漠江面烧，微微枫树烟。
今日复今夕，秋怀方浩然。
况我头上发，衰白不待年。
我怀有时极，此意何由诠。

「遣病十首」
服药备江瘴，四年方一疠。
岂是药无功，伊予久留滞。
滞留人固薄，瘴久药难制。
去日良已甘，归途奈无际。
弃置何所任，郑公怜我病。
三十九万钱，资予养顽暝。
身贱杀何益，恩深报难罄。
公其万千年，世有天之郑。
忆作孩稚初，健羡成人列。
倦学厌日长，嬉游念佳节。
今来渐讳年，顿与前心别。
白日速如飞，佳晨亦骚屑。
昔在痛饮场，憎人病辞醉。
病来身怕酒，始悟他人意。
怕酒岂不闲，悲无少年气。
传语少年儿，杯盘莫回避。
忆初头始白，昼夜惊一缕。
渐及鬓与须，多来不能数。
壮年等闲过，过壮年已五。
华发不再青，劳生竟何补。
在家非不病，有病心亦安。
起居甥侄扶，药饵兄嫂看。
今病兄远路，道遥书信难。
寄言娇小弟，莫作官家官。
燕巢官舍内，我尔俱为客。
岁晚我独留，秋深尔安适。
风高翅羽垂，路远烟波隔。
去去玉山岑，人间网罗窄。
檐宇夜来旷，暗知秋已生。
卧悲衾簟冷，病觉支体轻。
炎昏岂不倦，时去聊自惊。
浩叹终一夕，空堂天欲明。
秋依静处多，况乃凌晨趣。
深竹蝉昼风，翠茸衫晓露。
庭莎病看长，林果闲知数。
何以强健时，公门日劳骛。
朝结故乡念，暮作空堂寝。
梦别泪亦流，啼痕暗横枕。
昔愁凭酒遣，今病安能饮。
落尽秋槿花，离人病犹甚。

「寒」
江瘴节候暖，腊初梅已残。
夜来北风至，喜见今日寒。
扣冰浅塘水，拥雪深竹阑。
复此满尊醁，但嗟谁与欢。

「玉泉道中作」
楚俗物候晚，孟冬才有霜。
早农半华实，夕水含风凉。
遐想云外寺，峰峦渺相望。
松门接官路，泉脉连僧房。
微露上弦月，暗焚初夜香。
谷深烟壒净，山虚钟磬长。
念此清境远，复忧尘事妨。
行行即前路，勿滞分寸光。

「遣病」
自古谁不死，不复记其名。
今年京城内，死者老少并。
独孤才四十，仕宦方荣荣。
李三三十九，登朝有清声。
赵昌八十馀，三拥大将旌。
为生信异异，之死同冥冥。
其家哭泣爱，一一无异情。
其类嗟叹惜，各各无重轻。
万龄龟菌等，一死天地平。
以此方我病，我病何足惊。
借如今日死，亦足了一生。
借使到百年，不知何所成。
况我早师佛，屋宅此身形。
舍彼复就此，去留何所萦。
前身为过迹，来世即前程。
但念行不息，岂忧无路行。
蜕骨龙不死，蜕皮蝉自鸣。
胡为神蜕体，此道人不明。
持谢爱朋友，寄之仁弟兄。
吟此可达观，世言何足听。

「感梦」
十月初二日，我行蓬州西。
三十里有馆，有馆名芳溪。
荒邮屋舍坏，新雨田地泥。
我病百日馀，肌体顾若刲。
气填暮不食，早早掩窦圭。
阴寒筋骨病，夜久灯火低。
忽然寝成梦，宛见颜如珪。
似叹久离别，嗟嗟复凄凄。
问我何病痛，又叹何栖栖。
答云痰滞久，与世复相暌。
重云痰小疾，良药固易挤。
前时奉橘丸，攻疾有神功。
何不善和疗，岂独头有风。
殷勤平生事，款曲无不终。
悲欢两相极，以是半日中。
言罢相与行，行行古城里。
同行复一人，不识谁氏子。
逡巡急吏来，呼唤愿且止。
驰至相君前，再拜复再起。
启云吏有奉，奉命传所旨。
事有大惊忙，非君不能理。
答云久就闲，不愿见劳使。
多谢致勤勤，未敢相唯唯。
我因前献言，此事愚可料。
乱热由静消，理繁在知要。
君如冬月阳，奔走不必召。
君如铜镜明，万物自可照。
愿君许苍生，勿复高体调。
相君不我言，顾我再三笑。
行行及城户，黯黯馀日晖。
相君不我言，命我从此归。
不省别时语，但省涕淋漓。
觉来身体汗，坐卧心骨悲。
闪闪灯背壁，胶胶鸡去埘。
倦童颠倒寝，我泪纵横垂。
泪垂啼不止，不止啼且声。
啼声觉僮仆，僮仆撩乱惊。
问我何所苦，问我何所思。
我亦不能语，惨惨即路岐。
前经新政县，今夕复明辰。
置置满心气，不得说向人。
奇哉赵明府，怪我眉不伸。
云有北来僧，住此月与旬。
自言辨贵骨，谓若识天真。
谈游费閟景，何不与逡巡。
僧来为予语，语及昔所知。
自言有奇中，裴相未相时。
读书灵山寺，住处接园篱。
指言他日贵，晷刻似不移。
我闻僧此语，不觉泪歔欷。
因言前夕梦，无人一相谓。
无乃裴相君，念我胸中气。
遣师及此言，使我尽前事。
僧云彼何亲，言下涕不已。
我云知我深，不幸先我死。
僧云裴相君，如君恩有几。
我云滔滔众，好直者皆是。
唯我与白生，感遇同所以。
官学不同时，生小异乡里。
拔我尘土中，使我名字美。
美名何足多，深分从此始。
吹嘘莫我先，顽陋不我鄙。
往往裴相门，终年不曾履。
相门多众流，多誉亦多毁。
如闻风过尘，不动井中水。
前时予掾荆，公在期复起。
自从裴公无，吾道甘已矣。
白生道亦孤，谗谤销骨髓。
司马九江城，无人一言理。
为师陈苦言，挥涕满十指。
未死终报恩，师听此男子。

「和东川李相公慈竹十二韵」
慈竹不外长，密比青瑶华。
矛攒有森束，玉粒无蹉跎。
纤粉妍腻质，细琼交翠柯。
亭亭霄汉近，霭霭雨露多。
冰碧寒夜耸，箫韶风昼罗。
烟含胧胧影，月泛鳞鳞波。
鸾凤一已顾，燕雀永不过。
幽姿媚庭实，颢气爽天涯。
峻节高转露，贞筠寒更佳。
托身仙坛上，灵物神所呵。
时与天籁合，日闻阳春歌。
应怜孤生者，摧折成病痾。

「酬东川李相公十六韵」
昔附赤霄羽，葳蕤游紫垣。
斗班香案上，奏语玉晨尊。
戆直撩忌讳，科仪惩傲顽。
自从真籍除，弃置勿复论。
前时共游者，日夕黄金轩。
请帝下巫觋，八荒求我魂。
鸾凤屡鸣顾，燕雀尚篱藩。
徒令霄汉外，往往尘念存。
存念岂虚设，并投琼与璠。
弹珠古所讶，此用何太敦。
邹律寒气变，郑琴祥景奔。
灵芝绕身出，左右光彩繁。
碾玉无俗色，蕊珠非世言。
重惭前日句，陋若莸并荪。
腊月巴地雨，瘴江愁浪翻。
因持骇鸡宝，一照浊水昏。

「酬独孤二十六送归通州」
再拜捧兄赠，拜兄珍重言。
我有平生志，临别将具论。
十岁慕倜傥，爱白不爱昏。
宁爱寒切烈，不爱旸温暾。
二十走猎骑，三十游海门。
憎兔跳跃跃，恶鹏黑翻翻。
鳌钓气方壮，鹘拳心颇尊。
下观狰狞辈，一扫冀不存。
名冠壮士籍，功酬明主恩。
不然合身弃，何况身上痕。
金石有销烁，肺腑无寒温。
分画久已定，波涛何足烦。
尝希苏门啸，讵厌巴树猿。
瘴水徒浩浩，浮云亦轩轩。
长歌莫长叹，饮斛莫饮樽。
生为醉乡客，死作达士魂。

「酬刘猛见送」
种花有颜色，异色即为妖。
养鸟恶羽翮，剪翮不待高。
非无剪伤者，物性难自逃。
百足虽捷捷，商羊亦翘翘。
伊余狷然质，谬入多士朝。
任气有愎戆，容身寡朋曹。
愚狂偶似直，静僻非敢骄。
一为毫发忤，十载山川遥。
烁铁不在火，割肌不在刀。
险心露山岳，流语翻波涛。
六尺安敢主，方寸由自调。
神剑土不蚀，异布火不燋。
虽无二物姿，庶欲效一毫。
未能深蹙蹙，多谢相劳劳。
去去我移马，迟迟君过桥。
云势正横壑，江流初满槽。
持此慰远道，此之为旧交。

「酬乐天赴江州路上见寄三首」
昔在京城心，今在吴楚末。
千山道路险，万里音尘阔。
天上参与商，地上胡与越。
终天升沉异，满地网罗设。
心有无眹环，肠有无绳结。
有结解不开，有环寻不歇。
山岳移可尽，江海塞可绝。
离恨若空虚，穷年思不彻。
生莫强相同，相同会相别。
襄阳大堤绕，我向堤前住。
烛随花艳来，骑送朝云去。
万竿高庙竹，三月徐亭树。
我昔忆君时，君今怀我处。
有身有离别，无地无岐路。
风尘同古今，人世劳新故。
人亦有相爱，我尔殊众人。
朝朝宁不食，日日愿见君。
一日不得见，愁肠坐氛氲。
如何远相失，各作万里云。
云高风苦多，会合难遽因。
天上犹有碍，何况地上身。

「邮竹」
庭有萧萧竹，门有阗阗骑。
嚣静本殊途，因依偶同寄。
亭亭乍干云，袅袅亦垂地。
人有异我心，我无异人意。

「落月」
落月沉馀影，阴渠流暗光。
蚊声霭窗户，萤火绕屋梁。
飞幌翠云薄，新荷清露香。
不吟复不寐，竟夕池水傍。

「高荷」
种藕百馀根，高荷才四叶。
飐闪碧云扇，团圆青玉叠。
亭亭自抬举，鼎鼎难藏擫。
不学著水荃，一生长怗怗。

「和裴校书鹭鸶飞」
鹭鸶鹭鸶何遽飞，鸦惊雀噪难久依。
清江见底草堂在，一点白光终不归。

「夜池」
荷叶团圆茎削削，绿萍面上红衣落。
满池明月思啼螀，高屋无人风张幕。

「酬杨司业十二兄早秋述情见寄」
白发故人少，相逢意弥远。
往事共销沉，前期各衰晚。
昨来遇弥苦，已复云离巘。
秋草古胶庠，寒沙废宫苑。
知心岂忘鲍，咏怀难和阮。
壮志日萧条，那能竞朝幰。

「代杭人作使君一朝去二首」
使君一朝去，遗爱在人口。
惠化境内春，才名天下首。
为问龚黄辈，兼能作诗否。
使君一朝去，断肠如剉檗。
无复见冰壶，唯应镂金石。
自此一州人，生男尽名白。

「长庆历」
年历复年历，卷尽悲且惜。
历日何足悲，但悲年运易。
年年岂无叹，此叹何唧唧。
所叹别此年，永无长庆历。

「顺宗至德大圣大安孝皇帝挽歌词三首」
不改延洪祚，因成揖让朝。
讴歌同戴启，遏密共思尧。
雨露施恩广，梯航会葬遥。
号弓那独切，曾感昔年招。
前春文祖庙，大舜嗣尧登。
及此逾年感，还因是月崩。
寿缘追孝促，业在继明兴。
俭诏同今古，山川绕灞陵。
七月悲风起，凄凉万国人。
羽仪经巷内，輼辖转城闉。
暝色依陵早，秋声入辂新。
自嗟同草木，不识永贞春。

「宪宗章武孝皇帝挽歌词三首」
国付重离后，身随十圣仙。
北辰移帝座，西日到虞泉。
方丈言虚设，华胥事眇然。
触鳞曾在宥，偏哭堕髯前。
天宝遗馀事，元和盛圣功。
二凶枭帐下，三叛斩都中。
始服沙陀虏，方吞逻逤戎。
狼星如要射，犹有鼎湖弓。
月落禁垣西，星攒晓仗齐。
风传宫漏苦，云拂羽仪低。
路隘车千两，桥危马万蹄。
共蹉封石检，不为报功泥。

「恭王故太妃挽歌词二首」
燕姞贻天梦，梁王尽孝思。
虽从魏诏葬，得用汉藩仪。
曙月残光敛，寒箫度曲迟。
平生奉恩地，哀挽欲何之。
文卫罗新圹，仙娥掩暝山。
雪云埋陇合，箫鼓望城还。
寒树风难静，霜郊夜更闲。
哀荣深孝嗣，仪表在河间。

「哭吕衡州六首」
气敌三人杰，交深一纸书。
我投冰莹眼，君报水怜鱼。
髀股惟夸瘦，膏肓岂暇除。
伤心死诸葛，忧道不忧馀。
望有经纶钓，虔收宰相刀。
江文驾风远，云貌接天高。
国待球琳器，家藏虎豹韬。
尽将千载宝，埋入五原蒿。
白马双旌队，青山八阵图。
请缨期系虏，枕草誓捐躯。
势激三千壮，年应四十无。
遥闻不瞑目，非是不怜吴。
雕鹗生难敌，沉檀死更香。
儿童喧巷市，羸老哭碑堂。
雁起沙汀暗，云连海气黄。
祝融峰上月，几照北人丧。
回雁峰前雁，春回尽却回。
联行四人去，同葬一人来。
铙吹临江返，城池隔雾开。
满船深夜哭，风棹楚猿哀。
杜预春秋癖，扬雄著述精。
在时兼不语，终古定归名。
耒水波文细，湘江竹叶轻。
平生思风月，潜寐若为情。

「僧如展及韦载同游碧涧寺各赋诗…不复撰成徒以四韵为识」
重吟前日他生句，岂料逾旬便隔生。
会拟一来身塔下，无因共绕寺廊行。
紫毫飞札看犹湿，黄字新诗和未成。
纵使得如羊叔子，不闻兼记旧交情。

「公安县远安寺水亭见展公题壁漂然泪流因书四韵」
碧涧去年会，与师三两人。
今来见题壁，师已是前身。
芰叶迎僧夏，杨花度俗春。
空将数行泪，洒遍塔中尘。

「寒食日毛空路示侄晦及从简」
我昔孩提从我兄，我今衰白尔初成。
分明寄取原头路，百世长须此路行。

「别孙村老人」
年年渐觉老人稀，欲别孙翁泪满衣。
未死不知何处去，此身终向此原归。

「和乐天刘家花」
闲坊静曲同消日，泪草伤花不为春。
遍问旧交零落尽，十人才有两三人。

「褒城驿二首」
容州诗句在褒城，几度经过眼暂明。
今日重看满衫泪，可怜名字已前生。
忆昔万株梨映竹，遇逢黄令醉残春。
梨枯竹尽黄令死，今日再来衰病身。

「和乐天梦亡友刘太白同游二首」
君诗昨日到通州，万里知君一梦刘。
闲坐思量小来事，只应元是梦中游。
老来东郡复西州，行处生尘为丧刘。
纵使刘君魂魄在，也应至死不同游。

「酬乐天见忆，兼伤仲远」
死别重泉閟，生离万里赊。
瘴侵新病骨，梦到故人家。
遥泪陈根草，闲收落地花。
庾公楼怅望，巴子国生涯。
河任天然曲，江随峡势斜。
与君皆直戆，须分老泥沙。

「与乐天同葬杓直」
元伯来相葬，山涛誓抚孤。
不知他日事，兼得似君无。

「夜闲」
感极都无梦，魂销转易惊。
风帘半钩落，秋月满床明。
怅望临阶坐，沉吟绕树行。
孤琴在幽匣，时迸断弦声。

「感小株夜合」
纤干未盈把，高条才过眉。
不禁风苦动，偏受露先萎。
不分秋同尽，深嗟小便衰。
伤心落残叶，犹识合昏期。

「醉醒」
积善坊中前度饮，谢家诸婢笑扶行。
今宵还似当时醉，半夜觉来闻哭声。

「追昔游」
谢傅堂前音乐和，狗儿吹笛胆娘歌。
花园欲盛千场饮，水阁初成百度过。
醉摘樱桃投小玉，懒梳丛鬓舞曹婆。
再来门馆唯相吊，风落秋池红叶多。

「空屋题」
朝从空屋里，骑马入空台。
尽日推闲事，还归空屋来。
月明穿暗隙，灯烬落残灰。
更想咸阳道，魂车昨夜回。

「初寒夜寄卢子蒙」
月是阴秋镜，寒为寂寞资。
轻寒酒醒后，斜月枕前时。
倚壁思闲事，回灯检旧诗。
闻君亦同病，终夜远相悲。

「城外回，谢子蒙见谕」
十里抚柩别，一身骑马回。
寒烟半堂影，烬火满庭灰。
稚女凭人问，病夫空自哀。
潘安寄新咏，仍是夜深来。

「谕子蒙」
抚稚君休感，无儿我不伤。
片云离岫远，双燕念巢忙。
大壑谁非水，华星各自光。
但令长有酒，何必谢家庄。

「遣悲怀三首」
谢公最小偏怜女，嫁与黔娄百事乖。
顾我无衣搜画箧，泥他沽酒拔金钗。
野蔬充膳甘长藿，落叶添薪仰古槐。
今日俸钱过十万，与君营奠复营斋。
昔日戏言身后意，今朝皆到眼前来。
衣裳已施行看尽，针线犹存未忍开。
尚想旧情怜婢仆，也曾因梦送钱财。
诚知此恨人人有，贫贱夫妻百事哀。
闲坐悲君亦自悲，百年都是几多时。
邓攸无子寻知命，潘岳悼亡犹费词。
同穴窅冥何所望，他生缘会更难期。
唯将终夜长开眼，报答平生未展眉。

「旅眠」
内外都无隔，帷屏不复张。
夜眠兼客坐，同在火炉床。

「除夜」
忆昔岁除夜，见君花烛前。
今宵祝文上，重叠叙新年。
闲处低声哭，空堂背月眠。
伤心小儿女，撩乱火堆边。

「感梦」
行吟坐叹知何极，影绝魂销动隔年。
今夜商山馆中梦，分明同在后堂前。

「合衣寝」
良夕背灯坐，方成合衣寝。
酒醉夜未阑，几回颠倒枕。

「竹簟」
竹簟衬重茵，未忍都令卷。
忆昨初来日，看君自施展。

「听庾及之弹乌夜啼引」
君弹乌夜啼，我传乐府解古题。
良人在狱妻在闺，官家欲赦乌报妻。
乌前再拜泪如雨，乌作哀声妻暗语。
后人写出乌啼引，吴调哀弦声楚楚。
四五年前作拾遗，谏书不密丞相知。
谪官诏下吏驱遣，身作囚拘妻在远。
归来相见泪如珠，唯说闲宵长拜乌。
君来到舍是乌力，妆点乌盘邀女巫。
今君为我千万弹，乌啼啄啄泪澜澜。
感君此曲有深意，昨日乌啼桐叶坠。
当时为我赛乌人，死葬咸阳原上地。

「梦井」
梦上高高原，原上有深井。
登高意枯渴，愿见深泉冷。
裴回绕井顾，自照泉中影。
沉浮落井瓶，井上无悬绠。
念此瓶欲沉，荒忙为求请。
遍入原上村，村空犬仍猛。
还来绕井哭，哭声通复哽。
哽噎梦忽惊，觉来房舍静。
灯焰碧胧胧，泪光疑冏冏。
钟声夜方半，坐卧心难整。
忽忆咸阳原，荒田万馀顷。
土厚圹亦深，埋魂在深埂。
埂深安可越，魂通有时逞。
今宵泉下人，化作瓶相憬。
感此涕汍澜，汍澜涕沾领。
所伤觉梦间，便觉死生境。
岂无同穴期，生期谅绵永。
又恐前后魂，安能两知省。
寻环意无极，坐见天将昞。
吟此梦井诗，春朝好光景。

「江陵三梦」
平生每相梦，不省两相知。
况乃幽明隔，梦魂徒尔为。
情知梦无益，非梦见何期。
今夕亦何夕，梦君相见时。
依稀旧妆服，晻淡昔容仪。
不道间生死，但言将别离。
分张碎针线，襵叠故屏帏。
抚稚再三嘱，泪珠千万垂。
嘱云唯此女，自叹总无儿。
尚念娇且騃，未禁寒与饥。
君复不憘事，奉身犹脱遗。
况有官缚束，安能长顾私。
他人生间别，婢仆多谩欺。
君在或有托，出门当付谁。
言罢泣幽噎，我亦涕淋漓。
惊悲忽然寤，坐卧若狂痴。
月影半床黑，虫声幽草移。
心魂生次第，觉梦久自疑。
寂默深想像，泪下如流澌。
百年永已诀，一梦何太悲。
悲君所娇女，弃置不我随。
长安远于日，山川云间之。
纵我生羽翼，网罗生絷维。
今宵泪零落，半为生别滋。
感君下泉魄，动我临川思。
一水不可越，黄泉况无涯。
此怀何由极，此梦何由追。
坐见天欲曙，江风吟树枝。
古原三丈穴，深葬一枝琼。
崩剥山门坏，烟绵坟草生。
久依荒陇坐，却望远村行。
惊觉满床月，风波江上声。
君骨久为土，我心长似灰。
百年何处尽，三夜梦中来。
逝水良已矣，行云安在哉。
坐看朝日出，众鸟双裴回。

「张旧蚊帱」
逾年间生死，千里旷南北。
家居无见期，况乃异乡国。
破尽裁缝衣，忘收遗翰墨。
独有缬纱帱，凭人远携得。
施张合欢榻，展卷双鸳翼。
已矣长空虚，依然旧颜色。
裴回将就寝，徙倚情何极。
昔透香田田，今无魂恻恻。
隙穿斜月照，灯背空床黑。
达理强开怀，梦啼还过臆。
平生贫寡欢，夭枉劳苦忆。
我亦距几时，胡为自摧逼。
烛蛾焰中舞，茧蚕丛上织。
燋烂各自求，他人顾何力。
多离因苟合，恶影当务息。
往事勿复言，将来幸前识。

「独夜伤怀赠呈张侍御」
烬火孤星灭，残灯寸焰明。
竹风吹面冷，檐雪坠阶声。
寡鹤连天叫，寒雏彻夜惊。
只应张侍御，潜会我心情。

「六年春遣怀八首」
伤禽我是笼中鹤，沉剑君为泉下龙。
重纩犹存孤枕在，春衫无复旧裁缝。
检得旧书三四纸，高低阔狭粗成行。
自言并食寻高事，唯念山深驿路长。
公无渡河音响绝，已隔前春复去秋。
今日闲窗拂尘土，残弦犹迸钿箜篌。
婢仆晒君馀服用，娇痴稚女绕床行。
玉梳钿朵香胶解，尽日风吹玳瑁筝。
伴客销愁长日饮，偶然乘兴便醺醺。
怪来醒后傍人泣，醉里时时错问君。
我随楚泽波中梗，君作咸阳泉下泥。
百事无心值寒食，身将稚女帐前啼。
童稚痴狂撩乱走，绣球花仗满堂前。
病身一到繐帷下，还向临阶背日眠。
小于潘岳头先白，学取庄周泪莫多。
止竟悲君须自省，川流前后各风波。

「答友封见赠」
荀令香销潘簟空，悼亡诗满旧屏风。
扶床小女君先识，应为些些似外翁。

「梦成之」
烛暗船风独梦惊，梦君频问向南行。
觉来不语到明坐，一夜洞庭湖水声。

「哭小女降真」
雨点轻沤风复惊，偶来何事去何情。
浮生未到无生地，暂到人间又一生。

「哭女樊」
秋天净绿月分明，何事巴猿不賸鸣。
应是一声肠断去，不容啼到第三声。

「哭女樊四十韵」
逝者何由见，中人未达情。
马无生角望，猿有断肠鸣。
去伴投遐徼，来随梦险程。
四年巴养育，万里硖回萦。
病是他乡染，魂应远处惊。
山魈邪乱逼，沙虱毒潜婴。
母约看宁辨，余慵疗不精。
欲寻方次第，俄值疾充盈。
灯火徒相守，香花只浪擎。
莲初开月梵，蕣已落朝荣。
魄散云将尽，形全玉尚莹。
空垂两行血，深送一枝琼。
秘祝休巫觋，安眠放使令。
旧衣和箧施，残药满瓯倾。
乳媪闲于社，医僧婗似酲。
悯渠身觉剩，讶佛力难争。
骑竹痴犹子，牵车小外甥。
等长迷过影，遥戏误啼声。
涴纸伤馀画，扶床念试行。
独留呵面镜，谁弄倚墙筝。
忆昨工言语，怜初妙长成。
撩风妒鹦舌，凌露触兰英。
翠凤舆真女，红蕖捧化生。
只忧嫌五浊，终恐向三清。
宿恶诸荤味，悬知众物名。
环从枯树得，经认宝函盛。
愠怒偏憎数，分张雅爱平。
最怜贪栗妹，频救懒书兄。
为占娇饶分，良多眷恋诚。
别常回面泣，归定出门迎。
解怪还家晚，长将远信呈。
说人偷罪过，要我抱纵横。
腾蹋游江舫，攀缘看乐棚。
和蛮歌字拗，学妓舞腰轻。
迢递离荒服，提携到近京。
未容夸伎俩，唯恨枉聪明。
往绪心千结，新丝鬓百茎。
暗窗风报晓，秋幌雨闻更。
败槿萧疏馆，衰杨破坏城。
此中临老泪，仍自哭孩婴。

「哭子十首」
维鹈受刺因吾过，得马生灾念尔冤。
独在中庭倚闲树，乱蝉嘶噪欲黄昏。
才能辨别东西位，未解分明管带身。
自食自眠犹未得，九重泉路托何人。
尔母溺情连夜哭，我身因事有时悲。
钟声欲绝东方动，便是寻常上学时。
莲花上品生真界，兜率天中离世途。
彼此业缘多障碍，不知还得见儿无。
节量梨栗愁生疾，教示诗书望早成。
鞭扑校多怜校少，又缘遗恨哭三声。
深嗟尔更无兄弟，自叹予应绝子孙。
寂寞讲堂基址在，何人车马入高门。
往年鬓已同潘岳，垂老年教作邓攸。
烦恼数中除一事，自兹无复子孙忧。
长年苦境知何限，岂得因儿独丧明。
消遣又来缘尔母，夜深和泪有经声。
乌生八子今无七，猿叫三声月正孤。
寂寞空堂天欲曙，拂帘双燕引新雏。
频频子落长江水，夜夜巢边旧处栖。
若是愁肠终不断，一年添得一声啼。

「感逝」
头白夫妻分无子，谁令兰梦感衰翁。
三声啼妇卧床上，一寸断肠埋土中。
蜩甲暗枯秋叶坠，燕雏新去夜巢空。
情知此恨人皆有，应与暮年心不同。

「妻满月日相唁」
十月辛勤一月悲，今朝相见泪淋漓。
狂风落尽莫惆怅，犹胜因花压折枝。

「代曲江老人百韵」
何事花前泣，曾逢旧日春。
先皇初在镐，贱子正游秦。
拨乱干戈后，经文礼乐辰。
徽章悬象魏，貔虎画骐驎。
光武休言战，唐尧念睦姻。
琳琅铺柱础，葛藟茂河漘。
尚齿惇耆艾，搜材拔积薪。
裴王持藻镜，姚宋斡陶钧。
内史称张敞，苍生借寇恂。
名卿唯讲德，命士耻忧贫。
杞梓无遗用，刍荛不忘询。
悬金收逸骥，鼓瑟荐嘉宾。
羽翼皆随凤，圭璋肯杂珉。
班行容济济，文质道彬彬。
百度依皇极，千门辟紫宸。
措刑非苟简，稽古蹈因循。
书谬偏求伏，诗亡远听申。
雄推三虎贾，群擢八龙荀。
海外恩方洽，寰中教不泯。
儒林精阃奥，流品重清淳。
天净三光丽，时和四序均。
卑官休力役，蠲赋免艰辛。
蛮貊同车轨，乡原尽里仁。
帝途高荡荡，风俗厚誾誾。
暇日耕耘足，丰年雨露频。
戍烟生不见，村竖老犹纯。
耒耜勤千亩，牲牢奉六禋。
南郊礼天地，东野辟原匀。
校猎求初吉，先农卜上寅。
万方来合杂，五色瑞轮囷。
池籞呈朱雁，坛场得白麟。
酹金光照耀，奠璧彩璘玢。
掉荡云门发，蹁跹鹭羽振。
集灵撞玉磬，和鼓奏金錞。
建簴崇牙盛，衔钟兽目嗔。
总干形屹崒，戛敔背嶙峋。
文物千官会，夷音九部陈。
鱼龙华外戏，歌舞洛中嫔。
佳节修酺礼，非时宴侍臣。
梨园明月夜，花萼艳阳晨。
李杜诗篇敌，苏张笔力匀。
乐章轻鲍照，碑板笑颜竣。
泰狱陪封禅，汾阴颂鬼神。
星移逐西顾，风暖助东巡。
浴德留汤谷，蒐畋过渭滨。
沸天雷殷殷，匝地毂辚辚。
沃土心逾炽，豪家礼渐湮。
老农羞荷锸，贪贾学垂绅。
曲艺争工巧，雕机变组紃。
青凫连不解，红粟朽相因。
山泽长孳货，梯航竞献珍。
翠毛开越巂，龙眼弊瓯闽。
玉馔薪燃蜡，椒房烛用银。
铜山供横赐，金屋贮宜颦。
班女恩移赵，思王赋感甄。
辉光随顾步，生死属摇唇。
世族功勋久，王姬宠爱亲。
街衢连甲第，冠盖拥朱轮。
大道垂珠箔，当垆踏锦茵。
轩车隘南陌，钟磬满西邻。
出入张公子，骄奢石季伦。
鸡场潜介羽，马埒并扬尘。
韬袖夸狐腋，弓弦尚鹿𦟘。
紫绦牵白犬，绣䪜被花駰。
箭倒南山虎，鹰擒东郭㕙。
翻身迎过雁，劈肘取回鹑。
竟蓄朱公产，争藏邴氏缗。
桥桃矜马鹜，倚顿数牛犉。
齑斗冬中韭，羹怜远处莼。
万钱才下箸，五酘未称醇。
曲水闲销日，倡楼醉度旬。
探丸依郭解，投辖伴陈遵。
共谓长之泰，那知遽构屯。
奸心兴桀黠，凶丑比顽嚚。
斗柄侵妖彗，天泉化逆鳞。
背恩欺乃祖，连祸及吾民。
猰貐当前路，鲸鲵得要津。
王师才业业，暴卒已䖜䖜。
杂虏同谋夏，宗周暂去豳。
陵园深暮景，霜露下秋旻。
凤阙悲巢鵩，鹓行乱野麏。
华林荒茂草，寒竹碎贞筠。
村落空垣坏，城隍旧井堙。
破船沉古渡，战鬼聚阴磷。
振臂谁相应，攒眉独不伸。
毁容怀赤绂，混迹戴黄巾。
木梗随波荡，桃源斅隐沦。
弟兄书信断，鸥鹭往来驯。
忽遇山光澈，遥瞻海气真。
秘图推废主，后圣合经纶。
野杏浑休植，幽兰不复纫。
但惊心愤愤，谁恋水粼粼。
尽室杂深洞，轻桡荡小䑳。
殷勤题白石，怅望出青蘋。
梦寐平生在，经过处所新。
阮郎迷里巷，辽鹤记城闉。
虚过休明代，旋为朽病身。
劳生常矻矻，语旧苦谆谆。
晚岁多衰柳，先秋愧大椿。
眼前年少客，无复昔时人。

「开元观闲居，酬吴士矩侍御三十韵」
静习狂心尽，幽居道气添。
神编启黄简，秘箓捧朱签。
烂熳烟霞驻，优游岁序淹。
登坛拥旄节，趋殿礼胡髯。
醮起彤庭烛，香开白玉奁。
结盟金剑重，斩魅宝刀铦。
禹步星纲动，焚符灶鬼詹。
冥搜呼直使，章奏役飞廉。
仙籍聊凭检，浮名复为占。
赤诚祈皓鹤，绿发代青缣。
虚室常怀素，玄关屡引枮。
貂蝉徒自宠，鸥鹭不相嫌。
始悟身为患，唯欣禄未恬。
龟龙恋淮海，鸡犬傍闾阎。
松笠新偏翠，山峰远更尖。
箫声吟茂竹，虹影逗虚檐。
初日先通牖，轻飔每透帘。
露盘朝滴滴，钩月夜纤纤。
已得餐霞味，应嗤食蓼甜。
工琴闲度昼，耽酒醉销炎。
几案随宜设，诗书逐便拈。
灌园多抱瓮，刈藿乍腰镰。
野鸟终难絷，鹪鹩本易厌。
风高云远逝，波骇鲤深潜。
邸第过从隔，蓬壶梦寐瞻。
所希颜颇练，谁恨突无黔。
思拙惭圭璧，词烦杂米盐。
谕锥言太小，求药意何谦。
语默君休问，行藏我讵兼。
狂歌终此曲，情尽口长箝。

「病减逢春，期白二十二、辛大不至十韵」
病与穷阴退，春从血气生。
寒肤渐舒展，阳脉乍虚盈。
就日临阶坐，扶床履地行。
问人知面瘦，祝鸟愿身轻。
风暖牵诗兴，时新变卖声。
饥馋看药忌，闲闷点书名。
旧雪依深竹，微和动早萌。
推迁悲往事，疏数辨交情。
琴待嵇中散，杯思阮步兵。
世间除却病，何者不营营。

「黄明府诗」
少年曾痛饮，黄令苦飞觥。
席上当时走，马前今日迎。
依稀迷姓氏，积渐识平生。
故友身皆远，他乡眼暂明。
便邀连榻坐，兼共榜船行。
酒思临风乱，霜棱扫地平。
不堪深浅酌，贪怆古今情。
逦迤七盘路，坡陀数丈城。
花疑褒女笑，栈想武侯征。
一种埋幽石，老闲千载名。

「酬翰林白学士代书一百韵」
昔岁俱充赋，同年遇有司。
八人称迥拔，两郡滥相知。
逸骥初翻步，鞲鹰暂脱羁。
远途忧地窄，高视觉天卑。
并入红兰署，偏亲白玉规。
近朱怜冉冉，伐木愿偲偲。
鱼鲁非难识，铅黄自懒持。
心轻马融帐，谋夺子房帷。
秀发幽岩电，清澄隘岸陂。
九霄排直上，万里整前期。
勇赠栖鸾句，惭当古井诗。
多闻全受益，择善颇相师。
脱俗殊常调，潜工大有为。
还醇凭酎酒，运智托围棋。
情会招车胤，闲行觅戴逵。
僧餐月灯阁，醵宴劫灰池。
胜概争先到，篇章竞出奇。
输赢论破的，点窜肯容丝。
山岫当街翠，墙花拂面枝。
莺声爱娇小，燕翼玩逶迤。
辔为逢车缓，鞭缘趁伴施。
密携长上乐，偷宿静坊姬。
僻性慵朝起，新晴助晚嬉。
相欢常满目，别处鲜开眉。
翰墨题名尽，光阴听话移。
绿袍因醉典，乌帽逆风遗。
暗插轻筹箸，仍提小屈卮。
本弦才一举，下口已三迟。
逃席冲门出，归倡借马骑。
狂歌繁节乱，醉舞半衫垂。
散漫纷长薄，邀遮守隘岐。
几遭朝士笑，兼任巷童随。
苟务形骸达，浑将性命推。
何曾爱官序，不省计家资。
忽悟成虚掷，翻然叹未宜。
使回耽乐事，坚赴策贤时。
寝食都忘倦，园庐遂绝窥。
劳神甘戚戚，攻短过孜孜。
叶怯穿杨箭，囊藏透颖锥。
超遥望云雨，摆落占泉坻。
略削荒凉苑，搜求激直词。
那能作牛后，更拟助洪基。
唱第听鸡集，趋朝忘马疲。
内人舆御案，朝景丽神旗。
首被呼名姓，多惭冠等衰。
千官容眷盼，五色照离披。
鹓侣从兹洽，鸥情转自縻。
分张殊品命，中外却驱驰。
出入称金籍，东西侍碧墀。
斗班云汹涌，开扇雉参差。
切愧寻常质，亲瞻咫尺姿。
日轮光照耀，龙服瑞葳蕤。
誓欲通愚謇，生憎效喔咿。
佞存真妾妇，谏死是男儿。
便殿承偏召，权臣惧挠私。
庙堂虽稷契，城社有狐狸。
似锦言应巧，如弦数易欺。
敢嗟身暂黜，所恨政无毗。
谬辱良由此，升腾亦在斯。
再令陪宪禁，依旧履阽危。
使蜀常绵远，分台更嶮巇。
匿奸劳发掘，破党恶持疑。
斧刃迎皆碎，盘牙老未萎。
乍能还帝笏，讵忍折吾支。
虎尾元来险，圭文却类疵。
浮荣齐壤芥，闲气咏江蓠。
阙下殷勤拜，樽前啸傲辞。
飘沈委蓬梗，忠信敌蛮夷。
戏诮青云驿，讥题皓发祠。
贪过谷隐寺，留读岘山碑。
草没章台阯，堤横楚泽湄。
野莲侵稻陇，亚柳压城陴。
遇物伤凋换，登楼思漫瀰。
金攒嫩橙子，瑿泛远鸬鹚。
仰竹藤缠屋，苫茆荻补篱。
面梨通蒂朽，火米带芒炊。
苇笋针筒束，鯾鱼箭羽鬐。
芋羹真底可，鲈鲙漫劳思。
北渚销魂望，南风著骨吹。
度梅衣色渍，食稗马蹄羸。
院榷和泥碱，官酤小麹醨。
讹音烦缴绕，轻俗丑威仪。
树罕贞心柏，畦丰卫足葵。
坳洼饶尰矮，游惰压庸缁。
病赛乌称鬼，巫占瓦代龟。
连阴蛙张王，瘴疟雪治医。
我正穷于是，君宁念及兹。
一篇从日下，双鲤送天涯。
坐捧迷前席，行吟忘结綦。
匡床铺错绣，几案踊灵芝。
形影同初合，参商喻此离。
扇因秋弃置，镜异月盈亏。
壮志诚难夺，良辰岂复追。
宁牛终夜永，潘鬓去年衰。
溟渤深那测，穹苍意在谁。
驭方轻騕袅，车肯重辛夷。
卧辙希濡沫，低颜受颔颐。
世情焉足怪，自省固堪悲。
溷鼠虚求洁，笼禽方讶饥。
犹胜忆黄犬，幸得早图之。

「纪怀，赠李六户曹、崔二十功曹五十韵」
昔冠诸生首，初因三道征。
公卿碧墀会，名姓白麻称。
日月光遥射，烟霄志渐弘。
荣班联锦绣，谏纸赐笺藤。
便欲呈肝胆，何言犯股肱。
椎埋冲斗剑，消碎莹壶冰。
赤县才分务，青骢已迥乘。
因骑度海鹘，拟杀蔽天鹏。
缚虎声空壮，连鳌力未胜。
风翻波竟蹙，山压势逾崩。
僇辱徒相困，苍黄性不能。
酣歌离岘顶，负气入江陵。
华表当蟾魄，高楼挂玉绳。
角声悲掉荡，城影暗棱层。
军幕威容盛，官曹礼数兢。
心虽出云鹤，身尚触笼鹰。
竦足良甘分，排衙苦未曾。
通名参将校，抵掌见亲朋。
喣沫求涓滴，沧波怯斗升。
荒居邻鬼魅，羸马步殑㱥。
白草堂檐短，黄梅雨气蒸。
沾黏经汗席，飐闪尽油灯。
夜怯餐肤蚋，朝烦拂面蝇。
过从愁厌贱，专静畏猜仍。
旅寓谁堪托，官联自可凭。
甲科崔并骛，柱史李齐升。
共展排空翼，俱遭激远矰。
他乡元易感，同病转相矜。
投分多然诺，忘言少爱憎。
誓将探肺腑，耻更辨淄渑。
会宿形骸远，论交意气增。
一心吞渤澥，戮力拔嵩恒。
语到磨圭角，疑消破弩症。
吹嘘期指掌，患难许檐簦。
鎩翮鸾栖棘，藏锋箭在弸。
雪中方睹桂，木上莫施罾。
且泛夤沿水，兼过被病僧。
有时鞭款段，尽日醉懵僜。
蹑屐看秧稻，敲船和采菱。
叉鱼江火合，唤客谷神应。
啸傲虽开口，幽忧复满膺。
望云鳍拨剌，透匣色腾凌。
每想潢池寇，犹稽赤族惩。
夔龙劳算画，貔虎带威棱。
逐鸟忠潜奋，悬旌意远凝。
弢弓思彻札，绊骥闷牵縆。
运甓调辛苦，闻鸡屡寝兴。
闲随人兀兀，梦听鼓冬冬。
班笔行看掷，黄陂莫漫澄。
骐驎高阁上，须及壮时登。

「答姨兄胡灵之见寄五十韵」
忆昔凤翔城，龆年是事荣。
理家烦伯舅，相宅尽吾兄。
诗律蒙亲授，朋游忝自迎。
题头筠管缦，教射角弓騂。
矮马驼騣韂，牦牛兽面缨。
对谈依赳赳，送客步盈盈。
米碗诸贤让，蠡杯大户倾。
一船席外语，三榼拍心精。
传盏加分数，横波掷目成。
华奴歌淅淅，媚子舞卿卿。
斗设狂为好，谁忧饮败名。
屠过隐朱亥，楼梦古秦嬴。
环坐唯便草，投盘暂废觥。
春郊才烂熳，夕鼓已砰轰。
荏苒移灰琯，喧阗倦塞兵。
糟浆闻渐足，书剑讶无成。
抵璧惭虚弃，弹珠觉用轻。
遂笼云际鹤，来狎谷中莺。
学问攻方苦，篇章兴太清。
囊疏萤易透，锥钝股多坑。
笔阵戈矛合，文房栋桷撑。
豆萁才敏俊，羽猎正峥嵘。
岐下寻时别，京师触处行。
醉眠街北庙，闲绕宅南营。
柳爱凌寒软，梅怜上番惊。
观松青黛笠，栏药紫霞英。
尽日听僧讲，通宵咏月明。
正耽幽趣乐，旋被宦途萦。
吏晋资材枉，留秦岁序更。
我髯黳数寸，君发白千茎。
芸阁怀铅暇，姑峰带雪晴。
何由身倚玉，空睹翰飞琼。
世道难于剑，谗言巧似笙。
但憎心可转，不解跽如擎。
始效神羊触，俄随旅雁征。
孤芳安可驻，五鼎几时烹。
潦倒沉泥滓，欹危践矫衡。
登楼王粲望，落帽孟嘉情。
巫峡连天水，章台塞路荆。
雨摧渔火焰，风引竹枝声。
分作屯之蹇，那知困亦亨。
官曹三语掾，国器万寻桢。
逸杰雄姿迥，皇王雅论评。
蕙依潜可习，云合定谁令。
原燎逢冰井，鸿流值木罂。
智囊推有在，勇爵敢徒争。
迅拔看鹏举，高音侍鹤鸣。
所期人拭目，焉肯自佯盲。
铅钝丁宁淬，芜荒展转耕。
穷通须豹变，撄搏笑狼狞。
愧捧芝兰赠，还披肺腑呈。
此生如未死，未拟变平生。

「酬许五康佐」
奋迅君何晚，羁离我讵俦。
鹤笼闲警露，鹰缚闷牵鞲。
蓬阁深沉省，荆门远慢州。
课书同吏职，旅宦各乡愁。
白日伤心过，沧江满眼流。
嘶风悲代马，喘月伴吴牛。
枯涸方穷辙，生涯不系舟。
猿啼三峡雨，蝉报两京秋。
珠玉惭新赠，芝兰忝旧游。
他年问狂客，须向老农求。

「送崔侍御之岭南二十韵」
汉法戎施幕，秦官郡置监。
萧何归旧印，鲍永授新衔。
币聘虽盈箧，泥章未破缄。
蛛悬丝缭绕，鹊报语詀諵。
再砺神羊角，重开宪简函。
鞶缨骢赳赳，緌珮绣縿縿。
逸翮怜鸿翥，离心觉刃劖。
联游亏片玉，洞照失明鉴。
遥想车登岭，那无泪满衫。
茅蒸连蟒气，衣渍度梅黬。
象斗缘谿竹，猿鸣带雨杉。
飓风狂浩浩，韶石峻崭崭。
宿浦宜深泊，祈泷在至諴。
瘴江乘早度，毒草莫亲芟。
试蛊看银黑，排腥贵食咸。
菌须虫已蠹，果重鸟先鵮。
冰莹怀贪水，霜清顾痛岩。
珠玑当尽掷，薏苡讵能谗。
荆俗欺王粲，吾生问季咸。
远书多不达，勤为枉攕攕。

「酬段丞与诸棋流会宿弊居见赠二十四韵」
鸣局宁虚日，闲窗任废时。
琴书甘尽弃，园井讵能窥。
运石疑填海，争筹忆坐帷。
赤心方苦斗，红烛已先施。
蛇势萦山合，鸿联度岭迟。
堂堂排直阵，衮衮逼羸师。
悬劫偏深猛，回征特险巇。
旁攻百道进，死战万般为。
异日玄黄队，今宵黑白棋。
斫营看迥点，对垒重相持。
善败虽称怯，骄盈最易欺。
狼牙当必碎，虎口祸难移。
乘胜同三捷，扶颠望一词。
希因送目便，敢恃指纵奇。
退引防边策，雄吟斩将诗。
眠床都浪置，通夕共忘疲。
晓雉风传角，寒丛雪压枝。
繁星收玉版，残月耀冰池。
僧请闻钟粥，宾催下药卮。
兽炎馀炭在，蜡泪短光衰。
俯仰嗟陈迹，殷勤卜后期。
公私牵去住，车马各支离。
分作终身癖，兼从是事隳。
此中无限兴，唯怕俗人知。

「酬窦校书二十韵」
鸥鹭元相得，杯觞每共传。
芳游春烂熳，晴望月团圆。
调笑风流剧，论文属对全。
赏花珠并缀，看雪璧常连。
竹寺荒唯好，松斋小更怜。
潜投孟公辖，狂乞莫愁钱。
尘土抛书卷，枪筹弄酒权。
令夸齐箭道，力斗抹弓弦。
但喜添樽满，谁忧乏桂然。
渐轻身外役，浑证饮中禅。
及我辞云陛，逢君仕圃田。
音徽千里断，魂梦两情偏。
足听猿啼雨，深藏马腹鞭。
官醪半清浊，夷馔杂腥膻。
顾影无依倚，甘心守静专。
那知暮江上，俱会落英前。
款曲生平在，悲凉岁序迁。
鹤方同北渚，鸿又过南天。
丽句惭虚掷，沉机懒强牵。
粗酬珍重意，工拙定相悬。

「泛江玩月十二韵」
楚塞分形势，羊公压大邦。
因依多士子，参画尽敦厖。
岳璧闲相对，荀龙自有双。
共将船载酒，同泛月临江。
远树悬金镜，深潭倒玉幢。
委波添净练，洞照灭凝釭。
阗咽沙头市，玲珑竹岸窗。
巴童唱巫峡，海客话神泷。
已困连飞盏，犹催未倒缸。
饮荒情烂熳，风棹乐峥摐。
胜事他年忆，愁心此夜降。
知君皆逸韵，须为应莛撞。

「痁卧闻幕中诸公征乐会饮，因有戏呈三十韵」
濩落因寒甚，沉阴与病偕。
药囊堆小案，书卷塞空斋。
胀腹看成鼓，羸形渐比柴。
道情忧易适，温瘴气难排。
治尰扶轻杖，开门立静街。
耳鸣疑暮角，眼暗助昏霾。
野竹连荒草，平陂接断崖。
坐隅甘对鵩，当路恐遭豺。
蛇蛊迷弓影，雕翎落箭靫。
晚篱喧斗雀，残菊半枯荄。
怅望悲回雁，依迟傍古槐。
一生长苦节，三省讵行怪。
奔北翻成勇，司南却是呙。
穹苍真漠漠，风雨漫喈喈。
彼美犹谿女，其谁占馆娃。
诚知通有日，太极浩无涯。
布卦求无妄，祈天愿孔皆。
藏衰谋计拙，地僻往还乖。
况羡莲花侣，方欣绮席谐。
钿车迎妓乐，银翰屈朋侪。
白纻颦歌黛，同蹄坠舞钗。
纤身霞出海，艳脸月临淮。
筹箸随宜放，投盘止罚啀。
红娘留醉打，觥使及醒差。
顾我潜孤愤，何人想独怀。
夜灯然檞叶，冻雪堕砖阶。
坏壁虚缸倚，深炉小火埋。
鼠骄衔笔砚，被冷束筋骸。
毕竟图斟酌，先须遣疠痎。
枪旗如在手，那复敢崴㠢。

「酬友封话旧叙怀十二韵」
风波千里别，书信二年稀。
乍见悲兼喜，犹惊是与非。
身名判作梦，杯盏莫相违。
草馆同床宿，沙头待月归。
春深乡路远，老去宦情微。
魏阙何由到，荆州且共依。
人欺翻省事，官冷易藏威。
但拟驯鸥鸟，无因用弩机。
开张图卷轴，颠倒醉衫衣。
莼菜银丝嫩，鲈鱼雪片肥。
怜君诗似涌，赠我笔如飞。
会遣诸伶唱，篇篇入禁闱。

「送王协律游杭越十韵」
去去莫凄凄，馀杭接会稽。
松门天竺寺，花洞若耶溪。
浣渚逢新艳，兰亭识旧题。
山经秦帝望，垒辨越王栖。
江树春常早，城楼月易低。
镜呈湖面出，云叠海潮齐。
章甫官人戴，莼丝姹女提。
长干迎客闹，小市隔烟迷。
纸乱红蓝压，瓯凝碧玉泥。
荆南无抵物，来日为侬携。

「送东川马逢侍御使回十韵」
风水荆门阔，文章蜀地豪。
眼青宾礼重，眉白众情高。
思勇曾吞笔，投虚惯用刀。
词锋倚天剑，学海驾云涛。
南郡传纱帐，东方让锦袍。
旋吟新乐府，便续古离骚。
雪岸犹封草，春江欲满槽。
饯筵君置醴，随俗我餔糟。
莫叹巴三峡，休惊鬓二毛。
流年等头过，人世各劳劳。

「酬卢秘书」
偶有冲天气，都无处世才。
未容荣路稳，先踏祸机开。
分久沉荆掾，惭经厕柏台。
理推愁易惑，乡思病难裁。
夜伴吴牛喘，春惊朔雁回。
北人肠断送，西日眼穿颓。
唯望魂归去，那知诏下来。
涸鱼千丈水，僵燕一声雷。
幽匣提清镜，衰颜拂故埃。
梦云期紫阁，厌雨别黄梅。
亲戚迎时到，班行见处陪。
文工犹畏忌，朝士绝嫌猜。
新识蓬山杰，深交翰苑材。
连投珠作贯，独和玉成堆。
剧敌徒相轧，羸师亦自媒。
磨砻刮骨刃，翻掷委心灰。
恐被神明哭，忧为造化灾。
私调破叶箭，定饮搴旗杯。
金宝潜砂砾，芝兰似草莱。
凭君毫发鉴，莫遣翳莓苔。

「见人咏韩舍人新律诗，因有戏赠」
喜闻韩古调，兼爱近诗篇。
玉磬声声彻，金铃个个圆。
高疏明月下，细腻早春前。
花态繁于绮，闺情软似绵。
轻新便妓唱，凝妙入僧禅。
欲得人人伏，能教面面全。
延之苦拘检，摩诘好因缘。
七字排居敬，千词敌乐天。
殷勤闲太祝，好去老通川。
莫漫裁章句，须饶紫禁仙。

「奉和权相公行次临阙驿逢郑仆射相公归…赠诗十四韵」
帝下赤霄符，搜求造化炉。
中台归内座，太一直南都。
黄霸乘轺入，王尊叱驭趋。
万人东道送，六纛北风驱。
栈阁才倾盖，关门已合繻。
贯鱼行逦迤，交马语踟蹰。
去速熊罴兆，来驰虎豹夫。
昔怜三易地，今讶两分途。
别路环山雪，离章运寸珠。
锋铓断犀兕，波浪没蓬壶。
区宇声虽动，淮河孽未诛。
将军遥策画，师氏密訏谟。
汉上坛仍筑，褒西阵再图。
公方先二虏，何暇进愚儒。

「酬乐天东南行诗一百韵」
我病方吟越，君行已过湖。
去应缘直道，哭不为穷途。
亚竹寒惊牖，空堂夜向隅。
暗魂思背烛，危梦怯乘桴。
坐痛筋骸憯，旁嗟物候殊。
雨蒸虫沸渭，浪涌怪睢盱。
索绠飘蚊蚋，蓬麻甃舳舻。
短檐苫稻草，微俸封渔租。
泥浦喧捞蛤，荒郊险斗貙。
鲸吞近溟涨，猿闹接黔巫。
芒屩泅牛妇，丫头荡桨夫。
酢醅荷裹卖，醨酒水淋沽。
舞态翻鸲鹆，歌词咽鹧鸪。
夷音啼似笑，蛮语谜相呼。
江郭船添店，山城木竖郛。
吠声沙市犬，争食墓林乌。
犷俗诚堪惮，妖神甚可虞。
欲令仁渐及，已被疟潜图。
膳减思调鼎，行稀恐蠹枢。
杂莼多剖鳝，和黍半蒸菰。
绿粽新菱实，金丸小木奴。
芋羹真暂淡，䶉炙漫涂苏。
炰鳖那胜羜，烹鯄只似鲈。
楚风轻似蜀，巴地湿如吴。
气浊星难见，州斜日易晡。
通宵但云雾，未酉即桑榆。
瘴窟蛇休蛰，炎溪暑不徂。
伥魂阴叫啸，鵩貌昼踟蹰。
乡里家藏蛊，官曹世乏儒。
敛缗偷印信，传箭作符繻。
椎髻抛巾帼，镩刀代辘轳。
当心鞙铜鼓，背弝射桑弧。
岂复民氓料，须将鸟兽驱。
是非浑并漆，词讼敢研朱。
陋室鸮窥伺，衰形蟒觊觎。
鬓毛霜点合，襟泪血痕濡。
倍忆京华伴，偏忘我尔躯。
谪居今共远，荣路昔同趋。
科试铨衡局，衙参典校厨。
月中分桂树，天上识昌蒲。
应召逢鸿泽，陪游值赐酺。
心唯撞卫磬，耳不乱齐竽。
海岱词锋截，皇王笔阵驱。
疾奔凌騕褭，高唱轧吴歈。
点检张仪舌，提携傅说图。
摆囊看利颖，开颔出明珠。
并取千人特，皆非十上徒。
白麻云色腻，墨诏电光粗。
众口贪归美，何颜敢妒姝。
秦台纳红旭，酆匣洗黄垆。
谏猎宁规避，弹豪讵嗫嚅。
肺肝憎巧曲，蹊径绝萦迂。
誓遣朝纲振，忠饶翰苑输。
骥调方汗血，蝇点忽成卢。
遂谪栖遑掾，还飞送别盂。
痛嗟亲爱隔，颠望友朋扶。
狸病翻随鼠，骢羸返作驹。
物情良徇俗，时论太诬吾。
瓶罄罍偏耻，松摧柏自枯。
虎虽遭陷阱，龙不怕泥涂。
重喜登贤苑，方欣佐伍符。
判身入矛戟，轻敌比锱铢。
驿骑来千里，天书下九衢。
因教罢飞檄，便许到皇都。
舟败罂浮汉，骖疲杖过邘。
邮亭一萧索，烽候各崎岖。
馈饷人推辂，谁何吏执殳。
拔家逃力役，连锁责逋诛。
防戍兄兼弟，收田妇与姑。
缣缃工女竭，青紫使臣纡。
望国参云树，归家满地芜。
破窗尘𡋯𡋯，幽院鸟呜呜。
祖竹丛新笋，孙枝压旧梧。
晚花狂蛱蝶，残蒂宿茱萸。
始悟摧林秀，因衔避缴芦。
文房长遣闭，经肆未曾铺。
鹓鹭方求侣，鸱鸢已吓雏。
征还何郑重，斥去亦须臾。
迢递投遐徼，苍黄出奥区。
通川诚有咎，湓口定无辜。
利器从头匣，刚肠到底刳。
薰莸任盛贮，稊稗莫超逾。
公干经时卧，钟仪几岁拘。
光阴流似水，蒸瘴热于炉。
薄命知然也，深交有矣夫。
救焚期骨肉，投分刻肌肤。
二妙驰轩陛，三英咏袴襦。
李多嘲蝘蜓，窦数集蜘蛛。
数子皆奇货，唯予独朽株。
邯郸笑匍匐，燕蒯受揶揄。
懒学三闾愤，甘齐百里愚。
耽眠稀醒素，凭醉少嗟吁。
学问徒为尔，书题尽已于。
别犹多梦寐，情尚感凋枯。
近喜司戎健，寻伤掌诰徂。
士元名位屈，伯道子孙无。
旧好飞琼翰，新诗灌玉壶。
几催闲处泣，终作苦中娱。
廉蔺声相让，燕秦势岂俱。
此篇应绝倒，休漫捋髭须。

「和乐天送客游岭南二十韵」
我自离乡久，君那度岭频。
一杯魂惨澹，万里路艰辛。
江馆连沙市，泷船泊水滨。
骑田回北顾，铜柱指南邻。
大壑浮三岛，周天过五均。
波心涌楼阁，规外布星辰。
狒狒穿筒格，猩猩置屐驯。
贡兼蛟女绢，俗重语儿巾。
舶主腰藏宝，黄家砦起尘。
歌钟排象背，炊爨上鱼身。
电白雷山接，旗红贼舰新。
岛夷徐市种，庙觋赵佗神。
鸢跕方知瘴，蛇苏不待春。
曙潮云斩斩，夜海火燐燐。
冠冕中华客，梯航异域臣。
果然皮胜锦，吉了舌如人。
风黖秋茅叶，烟埋晓月轮。
定应玄发变，焉用翠毛珍。
句漏沙须买，贪泉货莫亲。
能传稚川术，何患隐之贫。

「献荥阳公诗五十韵」
郑驿骑翩翩，丘门子弟贤。
文翁开学日，正礼骋途年。
骏骨黄金买，英髦绛帐延。
趋风皆蹀足，侍坐各差肩。
解榻招徐稚，登楼引仲宣。
凤攒题字扇，鱼落讲经筵。
盛气河包济，贞姿岳柱天。
皋夔当五百，邹鲁重三千。
科斗翻腾取，关雎教授先。
篆垂朝露滴，诗缀夜珠联。
逸礼多心匠，焚书旧口传。
陈遵修尺牍，阮瑀让飞笺。
中的颜初启，抽毫踵未旋。
森罗万木合，属对百花全。
词海跳波涌，文星拂坐悬。
戴冯遥避席，祖逖后施鞭。
西蜀凌云赋，东阳咏月篇。
劲芟鳌足断，精贯虱心穿。
浩汗神弥王，鹞飏兴欲仙。
冰壶通皓雪，绮树眇晴烟。
驱驾雷霆走，铺陈锦绣鲜。
清机登穾奥，流韵溢山川。
墨客膺潜服，谈宾膝误前。
张鳞定摧败，折角反矜怜。
句句推琼玉，声声播管弦。
纤新撩造化，澒洞斡陶甄。
卫磬琤鍧极，齐竽僭滥偏。
空虚惭炙輠，点窜许怀铅。
惫色秋来草，哀吟雨后蝉。
自伤魂惨沮，何暇思幽玄。
喜到樽罍侧，愁亲几案边。
菁华知竭矣，肺腑尚求旃。
抵滞浑成醉，徘徊转慕膻。
老叹才渐少，闲苦病相煎。
瓦砾难追琢，刍荛分弃捐。
漫劳成恳恳，那得美娟娟。
拙劣仍非速，迂愚且异专。
移时停笔砚，挥景乏戈鋋。
仪舌忻犹在，舒帷誓不褰。
会将连献楚，深耻谬游燕。
蒲有临书叶，韦充读易编。
沙须披见宝，经拟带耕田。
入雾长期闰，持朱本望研。
轮辕呈曲直，凿枘取方圆。
呼吸宁徒尔，沾濡岂浪然。
过箫资响亮，随水涨沦涟。
惜日看圭短，偷光恨壁坚。
勤勤雕朽木，细细导蒙泉。
传癖今应甚，头风昨已痊。
丹青公旧物，一为变蚩妍。

「酬乐天江楼夜吟稹诗，因成三十韵」
忽见君新句，君吟我旧篇。
见当巴徼外，吟在楚江前。
思鄙宁通律，声清遂扣玄。
三都时觉重，一顾世称妍。
排韵曾遥答，分题几共联。
昔凭银翰写，今赖玉音宣。
布鼓随椎响，坯泥仰匠圆。
铃因风断续，珠与调牵绵。
阮籍惊长啸，商陵怨别弦。
猿羞啼月峡，鹤让警秋天。
志士潜兴感，高僧暂废禅。
兴飘沧海动，气合碧云连。
点缀工微者，吹嘘势特然。
休文徒倚槛，彦伯浪回船。
伎乐当筵唱，儿童满巷传。
改张思妇锦，腾跃贾人笺。
魏拙虚教出，曹风敢望痊。
定遭才子笑，恐赚学生癫。
裁什情何厚，飞书信不专。
隼猜鸿蓄缩，虎横犬迍邅。
水墨看虽久，琼瑶喜尚全。
才从鱼里得，便向市头悬。
夜置堂东序，朝铺座右边。
手寻韦欲绝，泪滴纸浑穿。
甘蔗销残醉，醍醐醒早眠。
深藏那遽灭，同咏苦无缘。
雅羡诗能圣，终嗟药未仙。
五千诚远道，四十已中年。
暗魄多相梦，衰容每自怜。
卒章还恸哭，蚊蚋溢山川。

「酬乐天待漏入阁见赠」
未勘银台契，先排浴殿关。
沃心因特召，承旨绝常班。
飐闪才人袖，呕鸦软举鐶。
宫花低作帐，云从积成山。
密视枢机草，偷瞻咫尺颜。
恩垂天语近，对久漏声闲。
丹陛曾同立，金銮恨独攀。
笔无鸿业润，袍愧紫文殷。
河水通天上，瀛州接世间。
谪仙名籍在，何不重来还。

「酬乐天早春闲游西湖颇多野趣…亦欲粗为恬养之赠耳」
雁思欲回宾，风声乍变新。
各携红粉伎，俱伴紫垣人。
水面波疑縠，山腰虹似巾。
柳条黄大带，茭葑绿文茵。
雪尽才通屐，汀寒未有蘋。
向阳偏晒羽，依岸小游鳞。
浦屿崎岖到，林园次第巡。
墨池怜嗜学，丹井羡登真。
雅叹游方盛，聊非意所亲。
白头辞北阙，沧海是东邻。
问俗烦江界，蒐畋想渭津。
故交音讯少，归梦往来频。
独喜同门旧，皆为列郡臣。
三刀连地轴，一苇碍车轮。
尚阻青天雾，空瞻白玉尘。
龙因雕字识，犬为送书驯。
胜事无穷境，流年有限身。
懒将闲气力，争斗野塘春。

「江边四十韵」
官借江边宅，天生地势坳。
欹危饶坏构，迢递接长郊。
怪鵩频栖息，跳蛙颇混淆。
总无篱缴绕，尤怕虎咆哮。
停潦鱼招獭，空仓鼠敌猫。
土虚烦穴蚁，柱朽畏藏蛟。
蛇虺吞檐雀，豺狼逐野麃。
犬惊狂浩浩，鸡乱响嘐嘐。
濩落贫甘守，荒凉秽尽包。
断帘飞熠耀，当户网蟏蛸。
曲突翻成沼，行廊却代庖。
桥横老颠枿，马病裛刍茭。
一一床头点，连连砌下泡。
辱泥疑在绛，避雨想经崤。
相顾忧为鳖，谁能复系匏。
誓心来利往，卜食过安爻。
何计逃昏垫，移文报旧交。
栋梁存伐木，苫盖愧分茅。
金琯排黄荻，琅玕袅翠梢。
花砖水面斗，鸳瓦玉声敲。
方础荆山采，修掾郢匠铇。
隐锥雷震蛰，破竹箭鸣骹。
正寝初停午，频眠欲转胞。
囷圆收薄禄，厨敝备嘉肴。
各各人宁宇，双双燕贺巢。
高门受车辙，华厩称蒲捎。
尺寸皆随用，毫厘敢浪抛。
篾馀笼白鹤，枝剩架青䴔。
制榻容筐篚，施关拒斗筲。
栏干防汲井，密室待持胶。
庭草佣工薙，园蔬稚子掊。
本图闲种植，那要择肥硗。
绿柚勤勤数，红榴个个抄。
池清漉螃蟹，瓜蠹拾螌蟊。
晒篆看沙鸟，磨刀绽海鲛。
罗灰修药灶，筑垛阅弓弰。
散诞都由习，童蒙剩懒教。
最便陶静饮，还作解愁嘲。
近浦闻归楫，遥城罢晓铙。
王孙如有问，须为并挥鞘。

「春六十韵」
节应寒灰下，春生返照中。
未能消积雪，已渐少回风。
迎气邦经重，斋诚帝念隆。
龙骧紫宸北，天压翠坛东。
仙仗摇佳彩，荣光答圣衷。
便从威仰座，随入大罗宫。
先到璇渊底，偷穿玳瑁栊。
馆娃朝镜晚，太液晓冰融。
撩摘芳情遍，搜求好处终。
九霄浑可可，万姓尚忡忡。
昼漏频加箭，宵晖欲半弓。
驱令三殿出，乞与百蛮同。
直自方壶岛，斜临绝漠戎。
南巡暧珠树，西转丽崆峒。
度岭梅甘坼，潜泉脉暗洪。
悠悠铺塞草，冉冉著江枫。
蚕役投筐妾，耘催荷蓧翁。
既蒸难发地，仍送懒归鸿。
约略环区宇，殷勤绮镐沣。
华山青黛扑，渭水碧沙蒙。
宿露清馀霭，晴烟塞迥空。
燕巢才点缀，莺舌最惺憁。
腻粉梨园白，胭脂桃径红。
郁金垂嫩柳，罯画委高笼。
地甲门阑大，天开禁掖崇。
层台张舞凤，阁道架飞虹。
麹糵调神化，鹓鸾竭至忠。
歌钟齐锡宴，车服奖庸功。
俊造欣时用，闾阎贺岁丰。
倡楼妆曤曤，农野绿芃芃。
贵主骄矜盛，豪家恃赖雄。
偏沾打球彩，频得铸钱铜。
专杀擒杨若，殊恩赦邓通。
女孙新在内，婴稚近封公。
游衍关心乐，诗书对面聋。
盘筵饶异味，音乐斥庸工。
酒爱油衣浅，杯夸玛瑙烘。
挑鬟玉钗髻，刺绣宝装拢。
启齿呈编贝，弹丝动削葱。
醉圆双媚靥，波溢两明瞳。
但赏欢无极，那知恨亦充。
洞房闲窈窕，庭院独葱茏。
谢砌萦残絮，班窗网曙虫。
望夫身化石，为伯首如蓬。
顾我沉忧士，骑他老病骢。
静街乘旷荡，初日接曈曨。
饮败肺常渴，魂惊耳更聪。
虚逢好阳艳，其那苦昏懵。
黾勉还移步，持疑又省躬。
慵将疲悴质，漫走倦羸僮。
季月行当暮，良辰坐叹穷。
晋悲焚介子，鲁愿浴沂童。
燧改鲜妍火，阴繁晻澹桐。
瑞云低𢈈𢈈，香雨润濛濛。
药溉分窠数，篱栽备幼冲。
种莎怜见叶，护笋冀成筒。
有梦多为蝶，因蒐定作熊。
漂沉随坏芥，荣茂委苍穹。
震动风千变，晴和鹤一冲。
丁宁搴芳侣，须识未开丛。

「月三十韵」
蓂叶标新朔，霜豪引细辉。
白眉惊半隐，虹势讶全微。
凉魄潭空洞，虚弓雁畏威。
上弦何汲汲，佳色转依依。
绮幕残灯敛，妆楼破镜飞。
玲珑穿竹树，岑寂思屏帏。
坐爱规将合，行看望已几。
绛河冰鉴朗，黄道玉轮巍。
迥照偏琼砌，馀光借粉闱。
泛池相皎洁，压桂共芳菲。
的的当歌扇，娟娟透舞衣。
殷勤入怀什，恳款堕云圻。
素液传烘盏，鸣琴荐碧徽。
椒房深肃肃，兰路霭霏霏。
翡翠通帘影，琉璃莹殿扉。
西园筵玳瑁，东壁射蛜蝛。
老将占天阵，幽人钓石矶。
荷锄元亮息，回棹子猷归。
迢递同千里，孤高净九围。
从星作风雨，配日丽旌旗。
麟斗宁徒设，蝇声岂浪讥。
司存委卿士，新拜出郊畿。
今古虽云极，亏盈不易违。
珠胎方夜满，清露忍朝晞。
渐减姮娥面，徐收楚练机。
卞疑雕璧碎，潘感竟床稀。
捐箧辞班女，潜波蔽虙妃。
氛埃谁定灭，蟾兔杳难希。
须遣圆明尽，良嗟造化非。
如能付刀尺，别为创璿玑。

「饮致用神麹酒三十韵」
七月调神麹，三春酿绿醽。
雕镌荆玉盏，烘透内丘瓶。
试滴盘心露，疑添案上萤。
满尊凝止水，祝地落繁星。
翻陋琼浆浊，唯闻石髓馨。
冰壶通角簟，金镜彻云屏。
雪映烟光薄，霜涵霁色泠。
蚌珠悬皎皛，桂魄倒瀴溟。
昼洒蝉将饮，宵挥鹤误聆。
琉璃惊太白，钟乳讶微青。
讵敢辞濡首，并怜可鉴形。
行当遣俗累，便得造禅扃。
何惮说千日，甘从过百龄。
但令长泛蚁，无复恨漂萍。
胆壮还增气，机忘反自冥。
瓮眠思毕卓，糟籍忆刘伶。
仿佛中圣日，希夷夹大庭。
眼前须底物，座右任他铭。
刮骨都无痛，如泥未拟停。
残觞犹漠漠，华烛已荧荧。
真性临时见，狂歌半睡听。
喧阗争意气，调笑学娉婷。
酩酊焉知极，羁离忽暂宁。
鸡声催欲曙，蟾影照初醒。
咽绝鹃啼竹，萧撩雁去汀。
遥城传漏箭，乡寺响风铃。
楚泽一为梗，尧阶屡变蓂。
醉荒非独此，愁梦几曾经。
每耻穷途哭，今那客泪零。
感君澄醴酒，不遣渭和泾。

「感石榴二十韵」
何年安石国，万里贡榴花。
迢递河源道，因依汉使槎。
酸辛犯葱岭，憔悴涉龙沙。
初到摽珍木，多来比乱麻。
深抛故园里，少种贵人家。
唯我荆州见，怜君胡地赊。
从教当路长，兼恣入檐斜。
绿叶裁烟翠，红英动日华。
新帘裙透影，疏牖烛笼纱。
委作金炉焰，飘成玉砌瑕。
乍惊珠缀密，终误绣帏奢。
琥珀烘梳碎，燕支懒颊涂。
风翻一树火，电转五云车。
绛帐迎宵日，芙蕖绽早牙。
浅深俱隐映，前后各分葩。
宿露低莲脸，朝光借绮霞。
暗虹徒缴绕，濯锦莫周遮。
俗态能嫌旧，芳姿尚可嘉。
非专爱颜色，同恨阻幽遐。
满眼思乡泪，相嗟亦自嗟。

「度门寺」
北祖三禅地，西山万树松。
门临溪一带，桥映竹千重。
翦凿基阶正，包藏景气浓。
诸岩分院宇，双岭抱垣墉。
舍利开层塔，香炉占小峰。
道场居士置，经藏大师封。
太子知栽植，神王守要冲。
由旬排讲座，丈六写真容。
佛语迦陵说，僧行猛虎从。
修罗抬日拒，楼至拔霜锋。
画井垂枯朽，穿池救噞喁。
蕉非难败坏，槿喻暂丰茸。
宝界留遗事，金棺灭去踪。
钵传烘玛瑙，石长翠芙蓉。
影帐纱全落，绳床土半壅。
荒林迷醉象，危壁亚盘龙。
行色怜初月，归程待晓钟。
心源虽了了，尘世苦憧憧。
宿荫高声忏，斋粮并力舂。
他生再来此，还愿总相逢。

「大云寺二十韵」
地胜宜台殿，山晴离垢氛。
现身千佛国，护世四王军。
碧耀高楼瓦，赪飞半壁文。
鹤林萦古道，雁塔没归云。
幡影中天飏，钟声下界闻。
攀萝极峰顶，游目到江濆。
驯鸽闲依缀，调猿静守群。
虎行风捷猎，龙睡气氛氲。
获稻禅衣卷，烧畬劫火焚。
新英蜂采掇，荒草象耕耘。
钵付灵童洗，香教善女熏。
果枝低罯罯，花雨泽雰雰。
示化维摩疾，降魔力士勋。
听经神变见，说偈鸟纷纭。
上境光犹在，深谿暗不分。
竹笼烟欲暝，松带日馀曛。
真谛成知别，迷心尚有云。
多生沉五蕴，宿习乐三坟。
谕鹿车虽设，如蚕绪正棼。
且将平等义，还奉圣明君。

「和友封题开善寺十韵」
梁王开佛庙，云构岁时遥。
珠缀飞闲鸽，红泥落碎椒。
灯笼青焰短，香印白灰销。
古匣收遗施，行廊画本朝。
藏经沾雨烂，魔女捧花娇。
亚树牵藤阁，横查压石桥。
竹荒新笋细，池浅小鱼跳。
匠正琉璃瓦，僧锄芍药苗。
旋蒸茶嫩叶，偏把柳长条。
便欲忘归路，方知隐易招。

「牡丹二首」
簇蕊风频坏，裁红雨更新。
眼看吹落地，便别一年春。
繁绿阴全合，衰红展渐难。
风光一抬举，犹得暂时看。

「象人」
被色空成象，观空色异真。
自悲人是假，那复假为人。

「与杨十二巨源、卢十九经济同游大安亭各赋…探得松石」
片石与孤松，曾经物外逢。
月临栖鹤影，云抱老人峰。
蜀客君当问，秦官我旧封。
积膏当琥珀，新劫长芙蓉。
待补苍苍去，樛柯早变龙。

「赋得春雪映早梅」
飞舞先春雪，因依上番梅。
一枝方渐秀，六出已同开。
积素光逾密，真花节暗催。
抟风飘不散，见晛忽偏摧。
郢曲琴空奏，羌音笛自哀。
今朝两成咏，翻挟昔人才。

「赋得玉卮无当」
共惜连城宝，翻成无当卮。
讵惭君子贵，深讶巧工隳。
泛蚁功全小，如虹色不移。
可怜殊砾石，何计辨糟醨。
江海诚难满，盘筵莫忘施。
纵乖斟酌意，犹得对光仪。

「赋得数蓂」
将课司天历，先观近砌蓂。
一旬开应月，五日数从星。
桂满丛初合，蟾亏影渐零。
辨时长有素，数闰或馀青。
坠叶推前事，新芽察未形。
尧年始今岁，方欲瑞千龄。

「赋得九月尽」
霜降三旬后，蓂馀一叶秋。
玄阴迎落日，凉魄尽残钩。
半夜灰移琯，明朝帝御裘。
潘安过今夕，休咏赋中愁。

「赋得雨后花」
红芳怜静色，深与雨相宜。
馀滴下纤蕊，残珠堕细枝。
浣花江上思，啼粉镜中窥。
念此低回久，风光幸一吹。

「早归」
春静晓风微，凌晨带酒归。
远山笼宿雾，高树影朝晖。
饮马鱼惊水，穿花露滴衣。
娇莺似相恼，含啭傍人飞。

「晚秋」
竹露滴寒声，离人晓思惊。
酒醒秋簟冷，风急夏衣轻。
寝倦解幽梦，虑闲添远情。
谁怜独欹枕，斜月透窗明。

「送林复梦赴韦令辟」
蜀路危于剑，怜君自坦途。
几回曾啖炙，千里远衔珠。
野性便荒饮，时风忌酒徒。
相门多礼让，前后莫相逾。

「忆杨十二」
杨子爱言诗，春天好咏时。
恋花从马滞，联句放杯迟。
日映含烟竹，风牵卧柳丝。
南山更多兴，须作白云期。

「夜合」
绮树满朝阳，融融有露光。
雨多疑濯锦，风散似分妆。
叶密烟蒙火，枝低绣拂墙。
更怜当暑见，留咏日偏长。

「新竹」
新篁才解箨，寒色已青葱。
冉冉偏凝粉，萧萧渐引风。
扶疏多透日，寥落未成丛。
惟有团团节，坚贞大小同。

「秋相望」
檐月惊残梦，浮凉满夏衾。
蟏蛸低户网，萤火度墙阴。
炉暗灯光短，床空帐影深。
此时相望久，高树忆横岑。

「春病」
病来闲卧久，因见静时心。
残月晓窗迥，落花幽院深。
望山移坐榻，行药步墙阴。
车马门前度，遥闻哀苦吟。

「山竹枝」
深院虎溪竹，远公身自栽。
多惭折君节，扶我出山来。
贵宅安危步，难将混俗材。
还投辋川水，从作老龙回。

「悟禅三首寄胡果」
近闻胡隐士，潜认得心王。
不恨百年促，翻悲万劫长。
有修终有限，无事亦无殃。
慎莫通方便，应机不顿忘。
百年都几日，何事苦嚣然。
晚岁倦为学，闲心易到禅。
病宜多宴坐，贫似少攀缘。
自笑无名字，因名自在天。
近见新章句，因知见在心。
春游晋祠水，晴上霍山岑。
问法僧当偈，还丹客赠金。
莫惊头欲白，禅观老弥深。

「东台去」
陶君喜不遇，予每为君言。
今日东台去，澄心在陆浑。
旋抽随日俸，并买近山园。
千万崔兼白，殷勤承主恩。

「戴光弓」
潞府筋角劲，戴光因合成。
因君怀胆气，赠我定交情。
不拟闲穿叶，那能枉始生。
唯调一只箭，飞入破聊城。

「刘颇诗」
一言感激士，三世义忠臣。
破瓮嫌妨路，烧庄耻属人。
迥分辽海气，闲踏洛阳尘。
傥使权由我，还君白马津。

「夜饮」
灯火隔帘明，竹梢风雨声。
诗篇随意赠，杯酒越巡行。
漫唱江朝曲，闲征药草名。
莫辞终夜饮，朝起又营营。

「褒城驿」
严秦修此驿，兼涨驿前池。
已种千竿竹，又栽千树梨。
四年三月半，新笋晚花时。
怅望东川去，等闲题作诗。

「闲二首」
晻澹洲烟白，篱筛日脚红。
江喧过云雨，船泊打头风。
艇子收鱼市，鸦儿噪荻丛。
不堪堤上立，满眼是蚊虫。
青衫经夏黕，白发望乡稠。
雨冷新秋簟，星稀欲曙楼。
连鸿尽南去，双鲤本东流。
北信无人寄，蝉声满树头。

「欲曙」
江堤阅暗流，漏鼓急残筹。
片月低城堞，稀星转角楼。
鹤媒华表上，𪉔鵊柳枝头。
不为来趋府，何因欲曙游。

「寄胡灵之」
早岁颠狂伴，城中共几年。
有时潜步出，连夜小亭眠。
月影侵床上，花丛在眼前。
今宵正风雨，空宅楚江边。

「夜雨」
水怪潜幽草，江云拥废居。
雷惊空屋柱，电照满床书。
竹瓦风频裂，茅檐雨渐疏。
平生沧海意，此去怯为鱼。

「酬李六醉后见寄口号」
顿愈关风疾，因吟口号诗。
文章纷似绣，珠玉布如棋。
健羡觥飞酒，苍黄日映篱。
命童寒色倦，抚稚晚啼饥。
潦倒惭相识，平生颇自奇。
明公将有问，林下是灵龟。

「归田」
陶君三十七，挂绶出都门。
我亦今年去，商山淅岸村。
冬修方丈室，春种桔槔园。
千万人间事，从兹不复言。

「缘路」
总是玲珑竹，兼藏浅漫溪。
沙平深见底，石乱不成泥。
烟火遥村落，桑麻隔稻畦。
此中如有问，甘被到头迷。

「诮卢戡与予数约游三寺，戡独沉醉而不行」
乘兴无羁束，闲行信马蹄。
路幽穿竹远，野迥望云低。
素帚茅花乱，圆珠稻实齐。
如何卢进士，空恋醉如泥。

「遣春三首」
杨公三不惑，我惑两般全。
逢酒判身病，拈花尽意怜。
水生低岸没，梅蹙小珠连。
千万红颜辈，须惊又一年。
柳眼开浑尽，梅心动已阑。
风光好时少，杯酒病中难。
学问慵都废，声名老更判。
唯馀看花伴，未免忆长安。
失却游花伴，因风浪引将。
柳堤遥认马，梅径误寻香。
晚景行看谢，春心渐欲狂。
园林都不到，何处枉风光。

「岁日」
一日今年始，一年前事空。
凄凉百年事，应与一年同。

「湘南登临湘楼」
高处望潇湘，花时万井香。
雨馀怜日嫩，岁闺觉春长。
霞刹分危榜，烟波透远光。
情知楼上好，不是仲宣乡。

「晚宴湘亭」
晚日宴清湘，晴空走艳阳。
花低愁露醉，絮起觉春狂。
舞旋红裙急，歌垂碧袖长。
甘心出童羖，须一尽时荒。

「酒醒」
饮醉日将尽，醒时夜已阑。
暗灯风焰晓，春席水窗寒。
未解萦身带，犹倾坠枕冠。
呼儿问狼藉，疑是梦中欢。

「独游」
远地难逢侣，闲人且独行。
上山随老鹤，接酒待残莺。
花当西施面，泉胜卫玠清。
鹈鹕满春野，无限好同声。

「洞庭湖」
人生除泛海，便到洞庭波。
驾浪沉西日，吞空接曙河。
虞巡竟安在，轩乐讵曾过。
唯有君山下，狂风万古多。

「雪天」
故乡千里梦，往事万重悲。
小雪沉阴夜，闲窗老病时。
独闻归去雁，偏咏别来诗。
惭愧红妆女，频惊两鬓丝。

「赠熊士登」
平生本多思，况复老逢春。
今日梅花下，他乡值故人。

「别岭南熊判官」
十年常远道，不忍别离声。
况复三巴外，仍逢万里行。
桐花新雨气，梨叶晚春晴。
到海知何日，风波从此生。

「水上寄乐天」
眼前明月水，先入汉江流。
汉水流江海，西江过庾楼。
庾楼今夜月，君岂在楼头。
万一楼头望，还应望我愁。

「夏阳亭临望，寄河阳侍御尧」
望远音书绝，临川意绪长。
殷勤眼前水，千里到河阳。

「日高睡」
隔是身如梦，频来不为名。
怜君近南住，时得到山行。

「辋川」
世累为身累，闲忙不自由。
殷勤辋川水，何事出山流。

「天坛归」
为结区中累，因辞洞里花。
还来旧城郭，烟火万人家。

「雨后」
倦寝数残更，孤灯暗又明。
竹梢馀雨重，时复拂帘惊。

「晴日」
多病苦虚羸，晴明强展眉。
读书心绪少，闲卧日长时。

「直台」
麋入神羊队，鸟惊海鹭眠。
仍教百馀日，迎送直厅前。

「行宫」
寥落古行宫，宫花寂寞红。
白头宫女在，闲坐说玄宗。

「醉行」
秋风方索漠，霜貌足暌携。
今日骑骢马，街中醉蹋泥。

「指巡胡」
遣闷多凭酒，公心只仰胡。
挺身唯直指，无意独欺愚。

「饮新酒」
闻君新酒熟，况值菊花秋。
莫怪平生志，图销尽日愁。

「香球」
顺俗唯团转，居中莫动摇。
爱君心不恻，犹讶火长烧。

「景申秋八首」
年年秋意绪，多向雨中生。
渐欲烟火近，稍怜衣服轻。
咏诗闲处立，忆事夜深行。
濩落寻常惯，凄凉别为情。
蚊幌雨来卷，烛蛾灯上稀。
啼儿冷秋簟，思妇问寒衣。
帘断萤火入，窗明蝙蝠飞。
良辰日夜去，渐与壮心违。
嗢嗢檐溜凝，丁丁窗雨繁。
枕倾筒簟滑，幔飐案灯翻。
唤魇儿难觉，吟诗婢苦烦。
强眠终不著，闲卧暗消魂。
瓶泻高檐雨，窗来激箭风。
病憎灯火暗，寒觉薄帏空。
婢报樵苏竭，妻愁院落通。
老夫慵计数，教想蔡城东。
风头难著枕，病眼厌看书。
无酒销长夜，回灯照小馀。
三元推废王，九曜入乘除。
廊庙应多算，参差斡太虚。
经雨篱落坏，入秋田地荒。
竹垂哀折节，莲败惜空房。
小片慈菇白，低丛柚子黄。
眼前撩乱辈，无不是同乡。
雨柳枝枝弱，风光片片斜。
蜻蜓怜晓露，蛱蝶恋秋花。
饥啅空篱雀，寒栖满树鸦。
荒凉池馆内，不似有人家。
病苦十年后，连阴十日馀。
人方教作鼠，天岂遣为鱼。
鲛绽酆城剑，虫凋鬼火书。
出闻泥泞尽，何地不摧车。

「遣行十首」
惨切风雨夕，沉吟离别情。
燕辞前日社，蝉是每年声。
暗泪深相感，危心亦自惊。
不如元不识，俱作路人行。
十五年前事，恓惶无限情。
病僮更借出，羸马共驰声。
射叶杨才破，闻弓雁已惊。
小年辛苦学，求得苦辛行。
徙倚檐宇下，思量去住情。
暗萤穿竹见，斜雨隔窗声。
就枕回转数，闻鸡撩乱惊。
一家同草草，排比送君行。
已怆朋交别，复怀儿女情。
相兄亦相旧，同病又同声。
白发年年剩，秋蓬处处惊。
不堪身渐老，频送异乡行。
塞上风雨思，城中兄弟情。
北随鹓立位，南送雁来声。
遇适尤兼恨，闻书喜复惊。
唯应遥料得，知我伴君行。
暮欲歌吹乐，暗冲泥水情。
稻花秋雨气，江石夜滩声。
犬吠穿篱出，鸥眠起水惊。
愁君明月夜，独自入山行。
七过褒城驿，回回各为情。
八年身世梦，一种水风声。
寻觅诗章在，思量岁月惊。
更悲西塞别，终夜绕池行。
褒县驿前境，曲江池上情。
南堤衰柳意，西寺晚钟声。
云水兴方远，风波心已惊。
可怜皆老大，不得自由行。
见说巴风俗，都无汉性情。
猿声芦管调，羌笛竹鸡声。
迎候人应少，平安火莫惊。
每逢危栈处，须作贯鱼行。
闻道阴平郡，翛然古戍情。
桥兼麋鹿蹋，山应鼓鼙声。
羌妇梳头紧，蕃牛护尾惊。
怜君闲闷极，只傍白江行。

「生春二十首」
何处生春早，春生云色中。
笼葱闲著水，晻淡欲随风。
度晓分霞态，馀光庇雪融。
晚来低漠漠，浑欲泥幽丛。
何处生春早，春生漫雪中。
浑无到地片，唯逐入楼风。
屋上些些薄，池心旋旋融。
自悲销散尽，谁假入兰丛。
何处生春早，春生霁色中。
远林横返照，高树亚东风。
水冻霜威庇，泥新地气融。
渐知残雪薄，杪近最怜丛。
何处生春早，春生曙火中。
星围分暗陌，烟气满晴风。
宫树栖鸦乱，城楼带雪融。
竞排阊阖侧，珂伞自相丛。
何处生春早，春生晓禁中。
殿阶龙旆日，漏阁宝筝风。
药树香烟重，天颜瑞气融。
柳梅浑未觉，青紫已丛丛。
何处生春早，春生江路中。
雨移临浦市，晴候过湖风。
芦笋锥犹短，凌澌玉渐融。
数宗船载足，商妇两眉丛。
何处生春早，春生野墅中。
病翁闲向日，征妇懒成风。
斫筤天虽暖，穿区冻未融。
鞭牛县门外，争土盖蚕丛。
何处生春早，春生冰岸中。
尚怜扶腊雪，渐觉受东风。
织女云桥断，波神玉貌融。
便成呜咽去，流恨与莲丛。
何处生春早，春生柳眼中。
芽新才绽日，茸短未含风。
绿误眉心重，黄惊蜡泪融。
碧条殊未合，愁绪已先丛。
何处生春早，春生梅援中。
蕊排难犯雪，香乞拟来风。
陇迥羌声怨，江遥客思融。
年年最相恼，缘未有诸丛。
何处生春早，春生鸟思中。
鹊巢移旧岁，鸢羽旋高风。
鸿雁惊沙暖，鸳鸯爱水融。
最怜双翡翠，飞入小梅丛。
何处生春早，春生池榭中。
镂琼冰陷日，文縠水回风。
柳爱和身动，梅愁合树融。
草芽犹未出，挑得小萱丛。
何处生春早，春生稚戏中。
乱骑残爆竹，争唾小旋风。
骂雨愁妨走，呵冰喜旋融。
女儿针线尽，偷学五辛丛。
何处生春早，春生人意中。
晓妆虽近火，晴戏渐怜风。
暗入心情懒，先添酒思融。
预知花好恶，偏在最深丛。
何处生春早，春生半睡中。
见灯如见雾，闻雨似闻风。
开眼犹残梦，抬身便恐融。
却成双翅蝶，还绕庳花丛。
何处生春早，春生晓镜中。
手寒匀面粉，鬟动倚帘风。
宿雾梅心滴，朝光幕上融。
思牵梳洗懒，空拔绿丝丛。
何处生春早，春生绮户中。
玉栊穿细日，罗幔张轻风。
柳软腰支嫩，梅香密气融。
独眠傍妒物，偷铲合欢丛。
何处生春早，春生老病中。
土膏蒸足肿，天暖痒头风。
似觉肌肤展，潜知血气融。
又添新一岁，衰白转成丛。
何处生春早，春生客思中。
旅魂惊北雁，乡信是东风。
纵有心灰动，无由鬓雪融。
未知开眼日，空绕未开丛。
何处生春早，春生濛雨中。
裛尘微有气，拂面细如风。
柳误啼珠密，梅惊粉汗融。
满空愁淡淡，应豫忆芳丛。

「嘉陵水」
尔是无心水，东流有恨无。
我心无说处，也共尔何殊。

「漫天岭赠僧」
五上两漫天，因师忏业缘。
漫天无尽日，浮世有穷年。

「百牢关」
天上无穷路，生期七十间。
那堪九年内，五度百牢关。

「二月十九日酬王十八全素」
君念世上川，嗟予老瘴天。
那堪十日内，又长白头年。

「荥阳郑公以稹寓居严茅有池塘之胜寄诗四首因有意献」
激射分流阔，湾环此地多。
暂停随梗浪，犹阅败霜荷。
恨阻还江势，思深到海波。
自伤才畎浍，其奈赠珠何。

「酬乐天寄蕲州簟」
蕲簟未经春，君先拭翠筠。
知为热时物，预与瘴中人。
碾玉连心润，编牙小片珍。
霜凝青汗简，冰透碧游鳞。
水魄轻涵黛，琉璃薄带尘。
梦成伤冷滑，惊卧老龙身。

「酬李浙西先因从事见寄之作」
近日金銮直，亲于汉珥貂。
内人传帝命，丞相让吾僚。
浙郡悬旌远，长安谕日遥。
因君蕊珠赠，还一梦烟霄。

「酬周从事望海亭见寄」
年老无流辈，行稀足薜萝。
热时怜水近，高处见山多。
衣袖长堪舞，喉咙转解歌。
不辞狂复醉，人世有风波。

「代杭民答乐天」
翠幕笼斜日，朱衣俨别筵。
管弦凄欲罢，城郭望依然。
路溢新城市，农开旧废田。
春坊幸无事，何惜借三年。

「杏园」
浩浩长安车马尘，狂风吹送每年春。
门前本是虚空界，何事栽花误世人。

「菊花」
秋丛绕舍似陶家，遍绕篱边日渐斜。
不是花中偏爱菊，此花开尽更无花。

「酬哥舒大少府寄同年科第」
前年科第偏年少，未解知羞最爱狂。
九陌争驰好鞍马，八人同著彩衣裳。
自言行乐朝朝是，岂料浮生渐渐忙。
赖得官闲且疏散，到君花下忆诸郎。

「幽栖」
野人自爱幽栖所，近对长松远是山。
尽日望云心不系，有时看月夜方闲。
壶中天地乾坤外，梦里身名旦暮间。
辽海若思千岁鹤，且留城市会飞还。

「清都春霁，寄胡三、吴十一」
蕊珠宫殿经微雨，草树无尘耀眼光。
白日当空天气暖，好风飘树柳阴凉。
蜂怜宿露攒芳久，燕得新泥拂户忙。
时节催年春不住，武陵花谢忆诸郎。

「华岳寺」
山前古寺临长道，来往淹留为爱山。
双燕营巢始西别，百花成子又东还。
暝驱羸马频看堠，晓听鸣鸡欲度关。
羞见窦师无外役，竹窗依旧老身闲。

「天坛上境」
野人性僻穷深僻，芸署官闲不似官。
万里洞中朝玉帝，九光霞外宿天坛。
洪涟浩渺东溟曙，白日低回上境寒。
因为南昌检仙籍，马君家世奉还丹。

「寻西明寺僧不在」
春来日日到西林，飞锡经行不可寻。
莲池旧是无波水，莫逐狂风起浪心。

「与吴侍御春游」
苍龙阙下陪骢马，紫阁峰头见白云。
满眼流光随日度，今朝花落更纷纷。

「晚春」
昼静帘疏燕语频，双双斗雀动阶尘。
柴扉日暮随风掩，落尽闲花不见人。

「先醉」
今日樽前败饮名，三杯未尽不能倾。
怪来花下长先醉，半是春风荡酒情。

「独醉」
一树芳菲也当春，漫随车马拥行尘。
桃花解笑莺能语，自醉自眠那藉人。

「宿醉」
风引春心不自由，等闲冲席饮多筹。
朝来始向花前觉，度却醒时一夜愁。

「惧醉」
闻道秋来怯夜寒，不辞泥水为杯盘。
殷勤惧醉有深意，愁到醒时灯火阑。

「羡醉」
绮陌高楼竞醉眠，共期憔悴不相怜。
也应自有寻春日，虚度而今正少年。

「忆醉」
自叹旅人行意速，每嫌杯酒缓归期。
今朝偏遇醒时别，泪落风前忆醉时。

「病醉」
醉伴见侬因病酒，道侬无酒不相窥。
那知下药还沽底，人去人来剩一卮。

「拟醉」
九月闲宵初向火，一尊清酒始行杯。
怜君城外遥相忆，冒雨冲泥黑地来。

「劝醉」
窦家能酿销愁酒，但是愁人便与销。
愿我共君俱寂寞，只应连夜复连朝。

「任醉」
本怕酒醒浑不饮，因君相劝觉情来。
殷勤满酌从听醉，乍可欲醒还一杯。

「同醉」
柏树台中推事人，杏花坛上炼形真。
心源一种闲如水，同醉樱桃林下春。

「狂醉」
一自柏台为御史，二年辜负两京春。
岘亭今日颠狂醉，舞引红娘乱打人。

「伴僧行」
春来求事百无成，因向愁中识道情。
花满杏园千万树，几人能伴老僧行。

「古寺」
古寺春馀日半斜，竹风萧爽胜人家。
花时不到有花院，意在寻僧不在花。

「定僧」
落魄闲行不著家，遍寻春寺赏年华。
野僧偶向花前定，满树狂风满树花。

「观心处」
满坐喧喧笑语频，独怜方丈了无尘。
灯前便是观心处，要似观心有几人。

「智度师二首」
四十年前马上飞，功名藏尽拥禅衣。
石榴园下擒生处，独自闲行独自归。
三陷思明三突围，铁衣抛尽衲禅衣。
天津桥上无人识，闲凭栏干望落晖。

「西明寺牡丹」
花向琉璃地上生，光风炫转紫云英。
自从天女盘中见，直至今朝眼更明。

「忆杨十二」
去时芍药才堪赠，看却残花已度春。
只为情深偏怆别，等闲相见莫相亲。

「送复梦赴韦令幕」
世上于今重检身，吾徒耽酒作狂人。
西曹旧事多持法，慎莫吐他丞相茵。

「送刘太白」
洛阳大底居人少，从善坊西最寂寥。
想得刘君独骑马，古堤愁树隔中桥。

「奉诚园」
萧相深诚奉至尊，旧居求作奉诚园。
秋来古巷无人扫，树满空墙闭戟门。

「与太白同之东洛至栎阳太白染疾驻行…雪后望山」
共作洛阳千里伴，老刘因疾驻行轩。
今朝独自山前立，雪满三峰倚寺门。

「野狐泉柳林」
去日野狐泉上柳，紫牙初绽拂眉低。
秋来寥落惊风雨，叶满空林踏作泥。

「酬胡三凭人问牡丹」
窃见胡三问牡丹，为言依旧满西栏。
花时何处偏相忆，寥落衰红雨后看。

「酬乐天秋兴见赠…莫怪独吟秋兴苦比君校近二毛年」
劝君休作悲秋赋，白发如星也任垂。
毕竟百年同是梦，长年何异少何为。

「雪后宿同轨店，上法护寺钟楼望月」
满山残雪满山风，野寺无门院院空。
烟火渐稀孤店静，月明深夜古楼中。

「陪韦尚书丈归履信宅，因赠韦氏兄弟」
紫垣驺骑入华居，公子文衣护锦舆。
眠阁书生复何事，也骑羸马从尚书。

「永贞二年正月二日上御丹凤楼赦天下…不及盛观」
春来饶梦慵朝起，不看千官拥御楼。
却著闲行是忙事，数人同傍曲江头。

「韦居守晚岁常言退休之志因署其居曰大隐洞…因赠绝句」
谢公潜有东山意，已向朱门启洞门。
大隐犹疑恋朝市，不知名作罢归园。

「赠李十二牡丹花片，因以饯行」
莺涩馀声絮堕风，牡丹花尽叶成丛。
可怜颜色经年别，收取朱阑一片红。

「题李十一修行里居壁」
云阙朝回尘骑合，杏花春尽曲江闲。
怜君虽在城中住，不隔人家便是山。

「靖安穷居」
喧静不由居远近，大都车马就权门。
野人住处无名利，草满空阶树满园。

「赠乐天」
等闲相见销长日，也有闲时更学琴。
不是眼前无外物，不关心事不经心。

「使东川。骆口驿二首」
邮亭壁上数行字，崔李题名王白诗。
尽日无人共言语，不离墙下至行时。
二星徼外通蛮服，五夜灯前草御文。
我到东川恰相半，向南看月北看云。

「使东川。清明日」
常年寒食好风轻，触处相随取次行。
今日清明汉江上，一身骑马县官迎。

「使东川。亚枝红」
平阳池上亚枝红，怅望山邮事事同。
还向万竿深竹里，一枝浑卧碧流中。

「使东川。梁州梦」
梦君同绕曲江头，也向慈恩院院游。
亭吏呼人排去马，所惊身在古梁州。

「使东川。南秦雪」
帝城寒尽临寒食，骆谷春深未有春。
才见岭头云似盖，已惊岩下雪如尘。
千峰笋石千株玉，万树松萝万朵银。
飞鸟不飞猿不动，青骢御史上南秦。

「使东川。江楼月」
嘉陵江岸驿楼中，江在楼前月在空。
月色满床兼满地，江声如鼓复如风。
诚知远近皆三五，但恐阴晴有异同。
万一帝乡还洁白，几人潜傍杏园东。

「使东川。惭问囚」
司马子微坛上头，与君深结白云俦。
尚平村落拟连买，王屋山泉为别游。
各待陆浑求一尉，共资三径便同休。
那知今日蜀门路，带月夜行缘问囚。

「使东川。江上行」
闷见汉江流不息，悠悠漫漫竟何成。
江流不语意相问，何事远来江上行。

「使东川。汉江上笛」
小年为写游梁赋，最说汉江闻笛愁。
今夜听时在何处，月明西县驿南楼。

「使东川。邮亭月」
君多务实我多情，大抵偏嗔步月明。
今夜山邮与蛮嶂，君应坚卧我还行。

「使东川。嘉陵驿二首」
嘉陵驿上空床客，一夜嘉陵江水声。
仍对墙南满山树，野花撩乱月胧明。
墙外花枝压短墙，月明还照半张床。
无人会得此时意，一夜独眠西畔廊。

「使东川。百牢关」
嘉陵江上万重山，何事临江一破颜。
自笑只缘任敬仲，等闲身度百牢关。

「使东川。江花落」
日暮嘉陵江水东，梨花万片逐江风。
江花何处最肠断，半落江流半在空。

「使东川。嘉陵江二首」
秦人惟识秦中水，长想吴江与蜀江。
今日嘉川驿楼下，可怜如练绕明窗。
千里嘉陵江水声，何年重绕此江行。
只应添得清宵梦，时见满江流月明。

「使东川。西县驿」
去时楼上清明夜，月照楼前撩乱花。
今日成阴复成子，可怜春尽未还家。

「使东川。望喜驿」
满眼文书堆案边，眼昏偷得暂时眠。
子规惊觉灯又灭，一道月光横枕前。

「使东川。好时节」
身骑骢马峨眉下，面带霜威卓氏前。
虚度东川好时节，酒楼元被蜀儿眠。

「使东川。夜深行」
夜深犹自绕江行，震地江声似鼓声。
渐见戍楼疑近驿，百牢关吏火前迎。

「使东川。望驿台」
可怜三月三旬足，怅望江边望驿台。
料得孟光今日语，不曾春尽不归来。

「赠咸阳少府萧郎」
莫怪逢君泪每盈，仲由多感有深情。
陆家幼女托良婿，阮氏诸房无外生。
顾我自伤为弟拙，念渠能继事姑名。
别时何处最肠断，日暮渭阳驱马行。

「赠吕三校书」
同年同拜校书郎，触处潜行烂熳狂。
共占花园争赵辟，竞添钱贯定秋娘。
七年浮世皆经眼，八月闲宵忽并床。
语到欲明欢又泣，傍人相笑两相伤。

「封书」
鹤台南望白云关，城市犹存暂一还。
书出步虚三百韵，蕊珠文字在人间。

「仁风李著作园醉后寄李十」
胧明春月照花枝，花下音声是管儿。
却笑西京李员外，五更骑马趁朝时。

「灯影」
洛阳昼夜无车马，漫挂红纱满树头。
见说平时灯影里，玄宗潜伴太真游。

「贬江陵途中寄乐天、杓直杓直…铁乐天以拾遗在翰林」
想到江陵无一事，酒杯书卷缀新文。
紫芽嫩茗和枝采，朱橘香苞数瓣分。
暇日上山狂逐鹿，凌晨过寺饱看云。
算缗草诏终须解，不敢将心远羡君。

「渡汉江」
嶓冢去年寻漾水，襄阳今日渡江濆。
山遥远树才成点，浦静沉碑欲辨文。
万里朝宗诚可羡，百川流入渺难分。
鲵鲸归穴东溟溢，又作波涛随伍员。

「哀病骢呈致用」
枥上病骢啼褭褭，江边废宅路迢迢。
自经梅雨长垂耳，乍食菰蒋欲折腰。
金络头衔光未灭，玉花衫色瘦来燋。
曾听禁漏惊衙鼓，惯蹋康衢怕小桥。
半夜雄嘶心不死，日高饥卧尾还摇。
龙媒薄地天池远，何事牵牛在碧霄。

「送岭南崔侍御」
我是北人长北望，每嗟南雁更南飞。
君今又作岭南别，南雁北归君未归。
洞主参承惊豸角，岛夷安集慕霜威。
黄家贼用镩刀利，白水郎行旱地稀。
蜃吐朝光楼隐隐，鳌吹细浪雨霏霏。
毒龙蜕骨轰雷鼓，野象埋牙劚石矶。
火布垢尘须火浣，木绵温软当绵衣。
桄榔面碜槟榔涩，海气常昏海日微。
蛟老变为妖妇女，舶来多卖假珠玑。
此中无限相忧事，请为殷勤事事依。

「酬乐天八月十五夜禁中独直玩月见寄」
一年秋半月偏深，况就烟霄极赏心。
金凤台前波漾漾，玉钩帘下影沉沉。
宴移明处清兰路，歌待新词促翰林。
何意枚皋正承诏，瞥然尘念到江阴。

「予病瘴，乐天寄通中散、碧腴垂云膏…因有酬答」
紫河变炼红霞散，翠液煎研碧玉英。
金籍真人天上合，盐车病骥轭前惊。
愁肠欲转蛟龙吼，醉眼初开日月明。
唯有思君治不得，膏销雪尽意还生。

「陪诸公游故江西韦大夫通德湖旧居有感…韦大夫旧僚也」
高墉行马接通湖，巨壑藏舟感大夫。
尘壁暗埋悲旧札，风帘吹断落残珠。
烟波漾日侵颓岸，狐兔奔丛拂坐隅。
唯有满园桃李下，膺门偏拜阮元瑜。

「送友封二首」
桃叶成阴燕引雏，南风吹浪飐樯乌。
瘴云拂地黄梅雨，明月满帆青草湖。
迢递旅魂归去远，颠狂酒兴病来孤。
知君兄弟怜诗句，遍为姑将恼大巫。
惠和坊里当时别，岂料江陵送上船。
鹏翼张风期万里，马头无角已三年。
甘将泥尾随龟后，尚有云心在鹤前。
若见中丞忽相问，为言腰折气冲天。

「放言五首」
近来逢酒便高歌，醉舞诗狂渐欲魔。
五斗解酲犹恨少，十分飞盏未嫌多。
眼前仇敌都休问，身外功名一任他。
死是等闲生也得，拟将何事奈吾何。
莫将心事厌长沙，云到何方不是家。
酒熟餔糟学渔父。
饭来开口似神鸦。
竹枝待凤千茎直，柳树迎风一向斜。
总被天公沾雨露，等头成长尽生涯。
霆轰电烻数声频，不奈狂夫不藉身。
纵使被雷烧作烬，宁殊埋骨扬为尘。
得成蝴蝶寻花树，傥化江鱼掉锦鳞。
必若乖龙在诸处，何须惊动自来人。
安得心源处处安，何劳终日望林峦。
玉英惟向火中冷，莲叶元来水上干。
甯戚饭牛图底事，陆通歌凤也无端。
孙登不语启期乐，各自当情各自欢。
三十年来世上行，也曾狂走趁浮名。
两回左降须知命，数度登朝何处荣。
乞我杯中松叶满，遮渠肘上柳枝生。
他时定葬烧缸地，卖与人家得酒盛。

「刘二十八以文石枕见赠仍题绝句以将厚意…兼广为四韵」
枕截文琼珠缀篇，野人酬赠壁州鞭。
用长时节君须策，泥醉风云我要眠。
歌眄彩霞临药灶，执陪仙仗引炉烟。
张骞却上知何日，随会归期在此年。

「奉和严司空重阳日同崔常侍崔郎中…登龙山落帽台佳宴」
谢公愁思眇天涯，蜡屐登高为菊花。
贵重近臣光绮席，笑怜从事落乌纱。
萸房暗绽红珠朵，茗碗寒供白露芽。
咏碎龙山归去号，马奔流电妓奔车。

「送王十一郎游剡中」
越州都在浙河湾，尘土消沉景象闲。
百里油盆镜湖水，千峰钿朵会稽山。
军城楼阁随高下，禹庙烟霞自往还。
想得玉郎乘画舸，几回明月坠云间。

「送友封」
轻风略略柳欣欣，晴色空濛远似尘。
斗柄未回犹带闰，江痕潜上已生春。
兰成宅里寻枯树，宋玉亭前别故人。
心断洛阳三两处，窈娘堤抱古天津。

「送致用」
泪沾双袖血成文，不为悲身为别君。
望鹤眼穿期海外，待乌头白老江濆。
遥看逆浪愁翻雪，渐失征帆错认云。
欲识九回肠断处，浔阳流水逐条分。

「早春登龙山静胜寺时非休浣司空特许是行因赠幕中诸公」
谢傅知怜景气新，许寻高寺望江春。
龙文远水吞平岸，羊角轻风旋细尘。
山茗粉含鹰觜嫩，海榴红绽锦窠匀。
归来笑问诸从事，占得闲行有几人。

「书乐天纸」
金銮殿里书残纸，乞与荆州元判司。
不忍拈将等闲用，半封京信半题诗。

「酬孝甫见赠十首」
宋玉秋来续楚词，阴铿官漫足闲诗。
亲情书札相安慰，多道萧何作判司。
杜甫天材颇绝伦，每寻诗卷似情亲。
怜渠直道当时语，不著心源傍古人。
十岁荒狂任博徒，挼莎五木掷枭卢。
野诗良辅偏怜假，长借金鞍迓酒胡。
曾经绰立侍丹墀，绽蕊宫花拂面枝。
雉尾扇开朝日出，柘黄衫对碧霄垂。
一自低心翰墨场，箭靫抛尽负书囊。
近来兼爱休粮药，柏叶纱罗杂豆黄。
莫笑风尘满病颜，此生元在有无间。
卷舒莲叶终难湿，去住云心一种闲。
无事抛棋侵虎口，几时开眼复联行。
终须杀尽缘边敌，四面通同掩大荒。
原宪甘贫每自开，子春伤足少人哀。
巷南唯有陈居士，时学文殊一问来。
每识闲人如未识，与君相识更相怜。
经旬不解来过宿，忍见空床夜夜眠。
开坼新诗展大璆，明珠炫转玉音浮。
酬君十首三更坐，减却常时半夜愁。

「和乐天招钱蔚章看山绝句」
碧落招邀闲旷望，黄金城外玉方壶。
人间还有大江海，万里烟波天上无。

「折枝花赠行」
樱桃花下送君时，一寸春心逐折枝。
别后相思最多处，千株万片绕林垂。

「寄刘颇二首」
平生嗜酒颠狂甚，不许诸公占丈夫。
唯爱刘君一片胆，近来还敢似人无。
前年碣石烟尘起，共看官军过洛城。
无限公卿因战得，与君依旧绿衫行。

「晨起送使，病不行，因过王十一馆居二首」
自笑今朝误夙兴，逢他御史疟相仍。
过君未起房门掩，深映寒窗一盏灯。
密宇深房小火炉，饭香鱼熟近中厨。
野人爱静仍耽寝，自问黄昏肯去无。

「送孙胜」
桐花暗澹柳惺憁，池带轻波柳带风。
今日与君临水别，可怜春尽宋亭中。

「游三寺回呈上府主严司空时因寻寺…故以诗自诮尔」
谢公恣纵颠狂掾，触处闲行许自由。
举板支颐对山色，当筵吹帽落台头。
贪缘稽首他方佛，无暇精心满县囚。
莫责寻常吐茵吏，书囊赤白报君侯。

「远望」
满眼伤心冬景和，一山红树寺边多。
仲宣无限思乡泪，漳水东流碧玉波。

「早春寻李校书」
款款春风澹澹云，柳枝低作翠栊裙。
梅含鸡舌兼红气，江弄琼花散绿纹。
带雾山莺啼尚小，穿沙芦笋叶才分。
今朝何事偏相觅，撩乱芳情最是君。

「过襄阳楼呈上府主严司空楼在江陵节度使宅北隅」
襄阳楼下树阴成，荷叶如钱水面平。
拂水柳花千万点，隔林莺舌两三声。
有时水畔看云立，每日楼前信马行。
早晚暂教王粲上，庾公应待月分明。

「八月六日与僧如展、前松滋主簿韦戴同游碧涧寺…平声韵」
空阔长江碍铁围，高低行树倚岩扉。
穿廊玉涧喷红旭，踊塔金轮拆翠微。
草引风轻驯虎睡，洞驱云入毒龙归。
他生莫忘灵山别，满壁人名后会稀。

「奉和窦容州」
明公莫讶容州远，一路潇湘景气浓。
斑竹初成二妃庙，碧莲遥耸九疑峰。
禁林闻道长倾凤，池水那能久滞龙。
自叹风波去无极，不知何日又相逢。

「卢头陀诗」
卢师深话出家由，剃尽心花始剃头。
马哭青山别车匿，鹊飞螺髻见罗睺。
还来旧日经过处，似隔前身梦寐游。
为向八龙兄弟说，他生缘会此生休。

「醉别卢头陀」
醉迷狂象别吾师，梦觉观空始自悲。
尽日笙歌人散后，满江风雨独醒时。
心超几地行无处，云到何天住有期。
顿见佛光身上出，已蒙衣内缀摩尼。

「陪张湖南宴望岳楼，稹为监察御史张中丞知杂事」
观象楼前奉末班，绛峰只似殿庭间。
今日高楼重陪宴，雨笼衡岳是南山。

「岳阳楼」
岳阳楼上日衔窗，影到深潭赤玉幢。
怅望残春万般意，满棂湖水入西江。

「寄庾敬休」
小来同在曲江头，不省春时不共游。
今日江风好暄暖，可怜春尽古湘州。

「花栽二首」
买得山花一两栽，离乡别土易摧颓。
欲知北客居南意，看取南花北地来。
南花北地种应难，且向船中尽日看。
纵使将来眼前死，犹胜抛掷在空栏。

「宿石矶」
石矶江水夜潺湲，半夜江风引杜鹃。
灯暗酒醒颠倒枕，五更斜月入空船。

「遭风二十韵」
洞庭瀰漫接天回，一点君山似措杯。
暝色已笼秋竹树，夕阳犹带旧楼台。
湘南贾伴乘风信，夏口篙工厄溯洄。
后侣逢滩方拽𥮘，前宗到浦已眠桅。
俄惊四面云屏合，坐见千峰雪浪堆。
罔象睢盱频逞怪，石尤翻动忽成灾。
胜凌岂但河宫溢，坱轧浑忧地轴摧。
疑是阴兵致昏黑，果闻灵鼓借喧豗。
龙归窟穴深潭漩，蜃作波涛古岸颓。
水客暗游烧野火，枫人夜长吼春雷。
浸淫沙市儿童乱，汩没汀洲雁鹜哀。
自叹生涯看转烛，更悲商旅哭沉财。
樯乌斗折头仓掉，水狗斜倾尾缆开。
在昔讵惭横海志，此时甘乏济川才。
历阳旧事曾为鳖，鲧穴相传有化能。
闭目唯愁满空电，冥心真类不然灰。
那知否极休征至，渐觉宵分曙气催。
怪族潜收湖黯湛，幽妖尽走日崔嵬。
紫衣将校临船问，白马君侯傍柳来。
唤上驿亭还酩酊，两行红袖拂樽罍。

「赠崔元儒」
殷勤夏口阮元瑜，二十年前旧饮徒。
最爱轻欺杏园客，也曾辜负酒家胡。
些些风景闲犹在，事事颠狂老渐无。
今日头盘三两掷，翠娥潜笑白髭须。

「鄂州寓馆严涧宅」
凤有高梧鹤有松，偶来江外寄行踪。
花枝满院空啼鸟，尘榻无人忆卧龙。
心想夜闲唯足梦，眼看春尽不相逢。
何时最是思君处，月入斜窗晓寺钟。

「送杜元颖」
江上五年同送客，与君长羡北归人。
今朝又送君先去，千里洛阳城里尘。

「贻蜀五首。病马诗寄上李尚书」
万里长鸣望蜀门，病身犹带旧疮痕。
遥看云路心空在，久服盐车力渐烦。
尚有高悬双镜眼，何由并驾两朱轓。
唯应夜识深山道，忽遇君侯一报恩。

「贻蜀五首。李中丞表臣」
韦门同是旧亲宾，独恨潘床簟有尘。
十里花溪锦城丽，五年沙尾白头新。
倅戎何事劳专席，老掾甘心逐众人。
却待文星上天去，少分光影照沉沦。

「贻蜀五首。卢评事子蒙」
为我殷勤卢子蒙，近来无复昔时同。
懒成积疹推难动，禅尽狂心炼到空。
老爱早眠虚夜月，病妨杯酒负春风。
唯公两弟闲相访，往往潸然一望公。

「贻蜀五首。张校书元夫」
未面西川张校书，书来稠叠颇相於。
我闻声价金应敌，众道风姿玉不如。
远处从人须谨慎，少年为事要舒徐。
劝君便是酬君爱，莫比寻常赠鲤鱼。

「贻蜀五首。韦兵曹臧文」
处处侯门可曳裾，人人争事蜀尚书。
摩天气直山曾拔，澈底心清水共虚。
鹏翼已翻君好去，乌头未变我何如。
殷勤为话深相感，不学冯谖待食鱼。

「赠严童子」
卫瓘诸孙卫玠珍，可怜雏凤好青春。
解拈玉叶排新句，认得金环识旧身。
十岁佩觿娇稚子，八行飞札老成人。
杨公莫讶清无业，家有骊珠不复贫。

「桐孙诗」
去日桐花半桐叶，别来桐树老桐孙。
城中过尽无穷事，白发满头归故园。

「西归绝句十二首」
双堠频频减去程，渐知身得近京城。
春来爱有归乡梦，一半犹疑梦里行。
五年江上损容颜，今日春风到武关。
两纸京书临水读，小桃花树满商山。
同归谏院韦丞相，共贬河南亚大夫。
今日还乡独憔悴，几人怜见白髭须。
只去长安六日期，多应及得杏花时。
春明门外谁相待，不梦闲人梦酒卮。
白头归舍意如何，贺处无穷吊亦多。
左降去时裴相宅，旧来车马几人过。
还乡何用泪沾襟，一半云霄一半沉。
世事渐多饶怅望，旧曾行处便伤心。
闲游寺观从容到，遍问亲知次第寻。
肠断裴家光德宅，无人扫地戟门深。
一世营营死是休，生前无事定无由。
不知山下东流水，何事长须日夜流。
今朝西渡丹河水，心寄丹河无限愁。
若到庄前竹园下，殷勤为绕故山流。
寒窗风雪拥深炉，彼此相伤指白须。
一夜思量十年事，几人强健几人无。
云覆蓝桥雪满溪，须臾便与碧峰齐。
风回面市连天合，冻压花枝著水低。
寒花带雪满山腰，著柳冰珠满碧条。
天色渐明回一望，玉尘随马度蓝桥。

「留呈梦得、子厚、致用」
泉溜才通疑夜磬，烧烟馀暖有春泥。
千层玉帐铺松盖，五出银区印虎蹄。
暗落金乌山渐黑，深埋粉堠路浑迷。
心知魏阙无多地，十二琼楼百里西。

「小碎」
小碎诗篇取次书，等闲题柱意何如。
诸郎到处应相问，留取三行代鲤鱼。

「和乐天高相宅」
莫愁已去无穷事，漫苦如今有限身。
二百年来城里宅，一家知换几多人。

「和乐天仇家酒」
病嗟酒户年年减，老觉尘机渐渐深。
饮罢醒馀更惆怅，不如闲事不经心。

「和乐天赠云寂僧」
欲离烦恼三千界，不在禅门八万条。
心火自生还自灭，云师无路与君销。

「沣西别乐天博载樊宗宪李景信两秀才…三月三十日相饯送」
今朝相送自同游，酒语诗情替别愁。
忽到沣西总回去，一身骑马向通州。

「寄昙、嵩、寂三上人」
长学对治思苦处，偏将死苦教人间。
今因为说无生死，无可对治心更闲。

「题漫天岭智藏师兰若僧云住此二十八年」
僧临大道阅浮生，来往憧憧利与名。
二十八年何限客，不曾闲见一人行。

「苍溪县寄扬州兄弟」
苍溪县下嘉陵水，入峡穿江到海流。
凭仗鲤鱼将远信，雁回时节到扬州。

「赠吴渠州从姨兄士则」
忆昔分襟童子郎，白头抛掷又他乡。
三千里外巴南恨，二十年前城里狂。
宁氏舅甥俱寂寞，荀家兄弟半沦亡。
泪因生别兼怀旧，回首江山欲万行。

「长滩梦李绅」
孤吟独寝意千般，合眼逢君一夜欢。
惭愧梦魂无远近，不辞风雨到长滩。

「新政县」
新政县前逢月夜，嘉陵江底看星辰。
已闻城上三更鼓，不见心中一个人。
须鬓暗添巴路雪，衣裳无复帝乡尘。
曾沾几许名兼利，劳动生涯涉苦辛。

「南昌滩」
渠江明净峡逶迤，船到明滩拽𥮘迟。
橹窡动摇妨作梦，巴童指点笑吟诗。
畬馀宿麦黄山腹，日背残花白水湄。
物色可怜心莫恨，此行都是独行时。

「见乐天诗」
通州到日日平西，江馆无人虎印泥。
忽向破檐残漏处，见君诗在柱心题。

「夜坐」
雨滞更愁南瘴毒，月明兼喜北风凉。
古城楼影横空馆，湿地虫声绕暗廊。
萤火乱飞秋已近，星辰早没夜初长。
孩提万里何时见，狼藉家书满卧床。

「闻乐天授江州司马」
残灯无焰影幢幢，此夕闻君谪九江。
垂死病中惊坐起，暗风吹雨入寒窗。

「岁日赠拒非」
君思曲水嗟身老，我望通州感道穷。
同入新年两行泪，白头翁坐说城中。

「送卢戡」
红树蝉声满夕阳，白头相送倍相伤。
老嗟去日光阴促，病觉今年昼夜长。
顾我亲情皆远道，念君兄弟欲他乡。
红旗满眼襄州路，此别泪流千万行。

「雨声」
风吹竹叶休还动，雨点荷心暗复明。
曾向西江船上宿，惯闻寒夜滴篷声。

「奉和荥阳公离筵作」
南郡生徒辞绛帐，东山妓乐拥油旌。
钧天排比箫韶待，犹顾人间有别情。

「嘉陵水」
古时应是山头水，自古流来江路深。
若使江流会人意，也应知我远来心。

「阆州开元寺壁题乐天诗」
忆君无计写君诗，写尽千行说向谁。
题在阆州东寺壁，几时知是见君时。

「凭李忠州寄书乐天」
万里寄书将出峡，却凭巫峡寄江州。
伤心最是江头月，莫把书将上庾楼。

「得乐天书」
远信入门先有泪，妻惊女哭问何如。
寻常不省曾如此，应是江州司马书。

「寄乐天」
无身尚拟魂相就，身在那无梦往还。
直到他生亦相觅，不能空记树中环。

「酬知退」
终须修到无修处，闻尽声闻始不闻。
莫著妄心销彼我，我心无我亦无君。

「通州」
平生欲得山中住，天与通州绕郡山。
睡到日西无一事，月储三万买教闲。

「酬乐天书后三韵」
今日庐峰霞绕寺，昔时鸾殿凤回书。
两封相去八年后，一种俱云五夜初。
渐觉此生都是梦，不能将泪滴双鱼。

「相忆泪」
西江流水到江州，闻道分成九道流。
我滴两行相忆泪，遣君何处遣人求。
除非入海无由住，纵使逢滩未拟休。
会向伍员潮上见，气充顽石报心仇。

「喜李十一景信到」
何事相逢翻有泪，念君缘我到通州。
留君剩住君须住，我不自由君自由。

「与李十一夜饮」
寒夜灯前赖酒壶，与君相对兴犹孤。
忠州刺史应闲卧，江水猿声睡得无。

「赠李十一」
淮水连年起战尘，油旌三换一何频。
共君前后俱从事，羞见功名与别人。

「寒食日」
今年寒食好风流，此日一家同出游。
碧水青山无限思，莫将心道是涪州。

「三兄以白角巾寄遗，发不胜冠，因有感叹」
病瘴年深浑秃尽，那能胜置角头巾。
暗梳蓬发羞临镜，私戴莲花耻见人。
白发过于冠色白，银钉少校颔中银。
我身四十犹如此，何况吾兄六十身。

「别李十一五绝」
巴南分与亲情别，不料与君床并头。
为我远来休怅望，折君灾难是通州。
京城每与闲人别，犹自伤心与白头。
今日别君心更苦，别君缘是在通州。
万里尚能来远道，一程那忍便分头。
鸟笼猿槛君应会，十步向前非我州。
来时见我江南岸，今日送君江上头。
别后料添新梦寐，虎惊蛇伏是通州。
闻君欲去潜销骨，一夜暗添新白头。
明朝别后应肠断，独棹破船归到州。

「酬乐天醉别」
前回一去五年别，此别又知何日回。
好住乐天休怅望，匹如元不到京来。

「酬乐天雨后见忆」
雨滑危梁性命愁，差池一步一生休。
黄泉便是通州郡，渐入深泥渐到州。

「和乐天过秘阁书省旧厅」
闻君西省重徘徊，秘阁书房次第开。
壁记欲题三漏合，吏人惊问十年来。
经排蠹简怜初校，芸长陈根识旧栽。
司马见诗心最苦，满身蚊蚋哭烟埃。

「和乐天赠杨秘书」
旧与杨郎在帝城，搜天斡地觅诗情。
曾因并句甘称小，不为论年便唤兄。
刮骨直穿由苦斗，梦肠翻出暂闲行。
因君投赠还相和，老去那能竞底名。

「和乐天题王家亭子」
风吹笋箨飘红砌，雨打桐花尽绿莎。
都大资人无暇日，泛池全少买池多。

「酬乐天频梦微之」
山水万重书断绝，念君怜我梦相闻。
我今因病魂颠倒，唯梦闲人不梦君。

「琵琶」
学语胡儿撼玉玲，甘州破里最星星。
使君自恨常多事，不得工夫夜夜听。

「春词」
山翠湖光似欲流，蜂声鸟思却堪愁。
西施颜色今何在，但看春风百草头。

「酬乐天春寄微之」
鹦心明黠雀幽蒙，何事相将尽入笼。
君避海鲸惊浪里，我随巴蟒瘴烟中。
千山塞路音书绝，两地知春历日同。
一树梅花数升酒，醉寻江岸哭东风。

「酬乐天舟泊夜读微之诗」
知君暗泊西江岸，读我闲诗欲到明。
今夜通州还不睡，满山风雨杜鹃声。

「酬乐天武关南见微之题山石榴花诗」
比因酬赠为花时，不为君行不复知。
又更几年还共到，满墙尘土两篇诗。

「酬乐天见寄」
三千里外巴蛇穴，四十年来司马官。
瘴色满身治不尽，疮痕刮骨洗应难。
常甘人向衰容薄，独讶君将旧眼看。
前日诗中高盖字，至今唇舌遍长安。

「酬乐天得稹所寄纻丝布白轻庸制成衣服以诗报之」
湓城万里隔巴庸，纻薄绨轻共一封。
腰带定知今瘦小，衣衫难作远裁缝。
唯愁书到炎凉变，忽见诗来意绪浓。
春草绿茸云色白，想君骑马好仪容。

「和乐天寻郭道士不遇」
昔年我见杯中渡，今日人言鹤上逢。
两虎定随千岁鹿，双林添作几株松。
方瞳应是新烧药，短脚知缘旧施舂。
为僧时先有脚疾。
欲请僧繇远相画，苦愁频变本形容。

「酬乐天寄生衣」
秋茅处处流痎疟，夜鸟声声哭瘴云。
羸骨不胜纤细物，欲将文服却还君。

「酬乐天得微之诗知通州事因成四首」
茅檐屋舍竹篱州，虎怕偏蹄蛇两头。
暗蛊有时迷酒影，浮尘向日似波流。
沙含水弩多伤骨，田仰畬刀少用牛。
知得共君相见否，近来魂梦转悠悠。
平地才应一顷馀，阁栏都大似巢居。
入衙官吏声疑鸟，下峡舟船腹似鱼。
市井无钱论尺丈，田畴付火罢耘锄。
此中愁杀须甘分，惟惜平生旧著书。
哭鸟昼飞人少见，伥魂夜啸虎行多。
满身沙虱无防处，独脚山魈不奈何。
甘受鬼神侵骨髓，常忧岐路处风波。
南歌未有东西分，敢唱沦浪一字歌。
荒芜满院不能锄，甑有尘埃圃乏蔬。
定觉身将囚一种，未知生共死何如。
饥摇困尾丧家狗，热暴枯鳞失水鱼。
苦境万般君莫问，自怜方寸本来虚。

「酬乐天闻李尚书拜相以诗见贺」
初因弹劾死东川，又为亲情弄化权。
百口共经三峡水，一时重上两漫天。
尚书入用虽旬月，司马衔冤已十年。
若待更遭秋瘴后，便愁平地有重泉。

「酬乐天叹穷愁见寄」
病煎愁绪转纷纷，百里何由说向君。
老去心情随日减，远来书信隔年闻。
三冬有电连春雨，九月无霜尽火云。
并与巴南终岁热，四时谁道各平分。

「酬乐天三月三日见寄」
当年此日花前醉，今日花前病里销。
独倚破帘闲怅望，可怜虚度好春朝。

「酬乐天叹损伤见寄」
前途何在转茫茫，渐老那能不自伤。
病为怕风多睡月，起因花药暂扶床。
函关气索迷真侣，峡水波翻碍故乡。
唯有秋来两行泪，对君新赠远诗章。

「瘴塞」
瘴塞巴山哭鸟悲，红妆少妇敛啼眉。
殷勤奉药来相劝，云是前年欲病时。

「红荆」
庭中栽得红荆树，十月花开不待春。
直到孩提尽惊怪，一家同是北来人。

「黄草峡听柔之琴二首」
胡笳夜奏塞声寒，是我乡音听渐难。
料得小来辛苦学，又因知向峡中弹。
别鹤凄清觉露寒，离声渐咽命雏难。
怜君伴我涪州宿，犹有心情彻夜弹。

「书剑」
渝工剑刃皆欧冶，巴吏书踪尽子云。
唯我心知有来处，泊船黄草夜思君。

「内状诗寄杨、白二员外」
天门暗辟玉琤鍧，昼送中枢晓禁清。
彤管内人书细腻，金奁御印篆分明。
冲街不避将军令，跋敕兼题宰相名。
南省郎官谁待诏，与君将向世间行。

「别毅郎」
尔爷只为一杯酒，此别那知死与生。
儿有何辜才七岁，亦教儿作瘴江行。
爱惜尔爷唯有我，我今憔悴望何人。
伤心自比笼中鹤，翦尽翅翎愁到身。

「自责」
犀带金鱼束紫袍，不能将命报分毫。
他时得见牛常侍，为尔君前捧佩刀。

「送公度之福建」
棠阴犹在建溪矶，此去那论是与非。
若见白头须尽敬，恐曾江岸识胡威。

「喜五兄自泗州至」
眼中三十年来泪，一望南云一度垂。
惭愧临淮李常侍，远教形影暂相随。

「杏花」
常年出入右银台，每怪春光例早回。
惭愧杏园行在景，同州园里也先开。

「第三岁日咏春风，凭杨员外寄长安柳」
三日春风已有情，拂人头面稍怜轻。
殷勤为报长安柳，莫惜枝条动软声。

「赠别杨员外巨源」
忆昔西河县下时，青山憔悴宦名卑。
揄扬陶令缘求酒，结托萧娘只在诗。
朱紫衣裳浮世重，苍黄岁序长年悲。
白头后会知何日，一盏烦君不用辞。

「寄乐天二首」
荣辱升沉影与身，世情谁是旧雷陈。
唯应鲍叔犹怜我，自保曾参不杀人。
山入白楼沙苑暮，潮生沧海野塘春。
老逢佳景唯惆怅，两地各伤何限神。
论才赋命不相干，凤有文章雉有冠。
羸骨欲销犹被刻，疮痕未没又遭弹。
剑头已折藏须盖，丁字虽刚屈莫难。
休学州前罗刹石，一生身敌海波澜。

「听妻弹别鹤操」
别鹤声声怨夜弦，闻君此奏欲潸然。
商瞿五十知无子，更付琴书与仲宣。

「和王侍郎酬广宣上人观放榜后相贺」
渥洼徒自有权奇，伯乐书名世始知。
竞走墙前希得俊，高悬日下表无私。
都中纸贵流传后，海外金填姓字时。
珍重刘繇因首荐，为君送和碧云诗。

「酬乐天喜邻郡」
蹇驴瘦马尘中伴，紫绶朱衣梦里身。
符竹偶因成对岸，文章虚被配为邻。
湖翻白浪常看雪，火照红妆不待春。
老大那能更争竞，任君投募醉乡人。

「再酬复言和前篇」
经过二郡逢贤牧，聚集诸郎宴老身。
清夜漫劳红烛会，白头非是翠娥邻。
曾携酒伴无端宿，自入朝行便别春。
潦倒微之从不占，未知公议道何人。

「赠乐天」
莫言邻境易经过，彼此分符欲奈何。
垂老相逢渐难别，白头期限各无多。

「重赠」
休遣玲珑唱我诗，我诗多是别君词。
明朝又向江头别，月落潮平是去时。

「别后西陵晚眺」
晚日未抛诗笔砚，夕阳空望郡楼台。
与君后会知何日，不似潮头暮却回。

「以州宅夸于乐天」
州城迥绕拂云堆，镜水稽山满眼来。
四面常时对屏障，一家终日在楼台。
星河似向檐前落，鼓角惊从地底回。
我是玉皇香案吏，谪居犹得住蓬莱。

「重夸州宅旦暮景色，兼酬前篇末句」
仙都难画亦难书，暂合登临不合居。
绕郭烟岚新雨后，满山楼阁上灯初。
人声晓动千门辟，湖色宵涵万象虚。
为问西州罗刹岸，涛头冲突近何如。

「酬乐天吟张员外诗见寄因思上京每与乐天…咏张新诗」
乐天书内重封到，居敬堂前共读时。
四友一为泉路客，三人两咏浙江诗。
别无远近皆难见，老减心情自各知。
杯酒与他年少隔，不相酬赠欲何之。

「寄乐天」
闲夜思君坐到明，追寻往事倍伤情。
同登科后心相合，初得官时髭未生。
二十年来谙世路，三千里外老江城。
犹应更有前途在，知向人间何处行。

「戏赠乐天、复言」
乐事难逢岁易徂，白头光景莫令孤。
弄涛船更曾观否，望市楼还有会无。
眼力少将寻案牍，心情且强掷枭卢。
孙园虎寺随宜看，不必遥遥羡镜湖。

「重酬乐天」
红尘扰扰日西徂，我兴云心两共孤。
暂出已遭千骑拥，故交求见一人无。
百篇书判从饶白，八米诗章未伏卢。
最笑近来黄叔度，自投名刺占陂湖。

「再酬复言」
绕郭笙歌夜景徂，稽山迥带月轮孤。
休文欲咏心应破，道子虽来画得无。
顾我小才同培塿，知君险斗敌都卢。
不然岂有姑苏郡，拟著陂塘比镜湖。

「郡务稍简因得整比旧诗并连缀焚削封章繁委箧笥…乐天」
近来章奏小年诗，一种成空尽可悲。
书得眼昏朱似碧，用来心破发如丝。
催身易老缘多事，报主深恩在几时。
天遣两家无嗣子，欲将文集与它谁。

「酬乐天馀思不尽加为六韵之作」
律吕同声我尔身，文章君是一伶伦。
众推贾谊为才子，帝喜相如作侍臣。
次韵千言曾报答，直词三道共经纶。
元诗驳杂真难辨，白朴流传用转新。
蔡女图书虽在口，于公门户岂生尘。
商瞿未老犹希冀，莫把籝金便付人。

「寄乐天」
莫嗟虚老海壖西，天下风光数会稽。
灵氾桥前百里镜，石帆山崦五云溪。
冰销田地芦锥短，春入枝条柳眼低。
安得故人生羽翼，飞来相伴醉如泥。

「酬乐天雪中见寄」
知君夜听风萧索，晓望林亭雪半糊。
撼落不教封柳眼，扫来偏尽附梅株。
敲扶密竹枝犹亚，煦暖寒禽气渐苏。
坐觉湖声迷远浪，回惊云路在长途。
钱塘湖上蘋先合，梳洗楼前粉暗铺。
石立玉童披鹤氅，台施瑶席换龙须。
满空飞舞应为瑞，寡和高歌只自娱。
莫遣拥帘伤思妇，且将盈尺慰农夫。
称觞彼此情何异，对景东西事有殊。
镜水绕山山尽白，琉璃云母世间无。

「和乐天早春见寄」
雨香云澹觉微和，谁送春声入棹歌。
萱近北堂穿土早，柳偏东面受风多。
湖添水色消残雪，江送潮头涌漫波。
同受新年不同赏，无由缩地欲如何。

「酬复言长庆四年元日郡斋感怀见寄」
腊尽残销春又归，逢新别故欲沾衣。
自惊身上添年纪，休系心中小是非。
富贵祝来何所遂，聪明鞭得转无机。
羞看稚子先拈酒，怅望平生旧采薇。
去日渐加馀日少，贺人虽闹故人稀。
椒花丽句闲重检，艾发衰容惜寸辉。
苦思正旦酬白雪，闲观风色动青旂。
千官仗下炉烟里，东海西头意独违。

「代郡斋神答乐天」
虚白堂神传好语，二年长伴独吟时。
夜怜星月多离烛，日滉波涛一下帷。
为报何人偿酒债，引看墙上使君诗。

「酬乐天重寄别」
却报君侯听苦辞，老头抛我欲何之。
武牢关外虽分手，不似如今衰白时。

「和乐天重题别东楼」
山容水态使君知，楼上从容万状移。
日映文章霞细丽，风驱鳞甲浪参差。
鼓催潮户凌晨击，笛赛婆官彻夜吹。
唤客潜挥远红袖，卖垆高挂小青旗。
賸铺床席春眠处，乍卷帘帷月上时。
光景无因将得去，为郎抄在和郎诗。

「馀杭周从事以十章见寄词调清婉难于遍酬聊和…答来贶」
扰扰纷纷旦暮间，经营闲事不曾闲。
多缘老病推辞酒，少有功夫久羡山。
清夜笙歌喧四郭，黄昏钟漏下重关。
何由得似周从事，醉入人家醒始还。

「寄浙西李大夫四首」
柳眼梅心渐欲春，白头西望忆何人。
金陵太守曾相伴，共蹋银台一路尘。
蕊珠深处少人知，网索西临太液池。
浴殿晓闻天语后，步廊骑马笑相随。
禁林同直话交情，无夜无曾不到明。
最忆西楼人静夜，玉晨钟磬两三声。
由来鹏化便图南，浙右虽雄我未甘。
早渡西江好归去，莫抛舟楫滞春潭。

「初除浙东，妻有阻色，因以四韵晓之」
嫁时五月归巴地，今日双旌上越州。
兴庆首行千命妇，会稽旁带六诸侯。
海楼翡翠闲相逐，镜水鸳鸯暖共游。
我有主恩羞未报，君于此外更何求。

「为乐天自勘诗集因思顷年城南醉归马上递唱艳曲…成篇」
春野醉吟十里程，斋宫潜咏万人惊。
今宵不寐到明读，风雨晓闻开锁声。

「题长庆四年历日尾」
残历半张馀十四，灰心雪鬓两凄然。
定知新岁御楼后，从此不名长庆年。

「梦上天」
梦上高高天，高高苍苍高不极。
下视五岳块累累，仰天依旧苍苍色。
蹋云耸身身更上，攀天上天攀未得。
西瞻若水兔轮低，东望蟠桃海波黑。
日月之光不到此，非暗非明烟塞塞。
天悠地远身跨风，下无阶梯上无力。
来时畏有他人上，截断龙胡斩鹏翼。
茫茫漫漫方自悲，哭向青云椎素臆。
哭声厌咽旁人恶，唤起惊悲泪飘露。
千惭万谢唤厌人，向使无君终不寤。

「冬白纻」
吴宫夜长宫漏款，帘幕四垂灯焰暖。
西施自舞王自管，雪纻翻翻鹤翎散，促节牵繁舞腰懒。
舞腰懒，王罢饮，盖覆西施凤花锦。
身作匡床臂为枕，朝珮枞玉王晏寝。
寝醒阍报门无事，子胥死后言为讳。
近王之臣论王意，共笑越王穷惴惴，夜夜抱冰寒不睡。

「将进酒」
将进酒，将进酒。
酒中有毒鸩主父，言之主父伤主母。
母为妾地父妾天，仰天俯地不忍言。
阳为僵踣主父前，主父不知加妾鞭。
旁人知妾为主说，主将泪洗鞭头血。
推椎主母牵下堂，扶妾遣升堂上床。
将进酒，酒中无毒令主寿。
愿主回恩归主母，遣妾如此由主父。
妾为此事人偶知，自惭不密方自悲。
主今颠倒安置妾，贪天僭地谁不为。

「采珠行」
海波无底珠沉海，采珠之人判死采。
万人判死一得珠，斛量买婢人何在。
年年采珠珠避人。
今年采珠由海神。
海神采珠珠尽死，死尽明珠空海水。
珠为海物海属神，神今自采何况人。

「董逃行」
董逃董逃董卓逃，揩铿戈甲声劳嘈。
剜剜深脐脂焰焰，人皆数叹曰， 尔独不忆年年取我身上膏。
膏销骨尽烟火死，长安城中贼毛起。
城门四走公卿士，走劝刘虞作天子。
刘虞不敢作天子，曹瞒篡乱从此始。
董逃董逃人莫喜，胜负相环相枕倚，缝缀难成裁破易。
何况曲针不能伸巧指，欲学裁缝须准拟。

「忆远曲」
忆远曲，郎身不远郎心远。
沙随郎饭俱在匙，郎意看沙那比饭。
水中书字无字痕，君心暗画谁会君。
况妾事姑姑进止，身去门前同万里。
一家尽是郎腹心，妾似生来无两耳。
妾身何足言，听妾私劝君。
君今夜夜醉何处，姑来伴妾自闭门。
嫁夫恨不早，养儿将备老。
妾自嫁郎身骨立，老姑为郎求娶妾。
妾不忍见姑郎忍见，为郎忍耐看姑面。

「夫远征」
赵卒四十万，尽为坑中鬼。
赵王未信赵母言，犹点新兵更填死。
填死之兵兵气索，秦强赵破括敌起。
括虽专命起尚轻，何况牵肘之人牵不已。
坑中之鬼妻在营，髽麻戴绖鹅雁鸣。
送夫之妇又行哭，哭声送死非送行。
夫远征，远征不必戍长城，出门便不知死生。

「织妇词」
织夫何太忙，蚕经三卧行欲老。
蚕神女圣早成丝，今年丝税抽征早。
早征非是官人恶。
去岁官家事戎索。
征人战苦束刀疮，主将勋高换罗幕。
缫丝织帛犹努力，变缉撩机苦难织。
东家头白双女儿，为解挑纹嫁不得。
檐前袅袅游丝上，上有蜘蛛巧来往。
羡他虫豸解缘天，能向虚空织罗网。

「田家词」
牛吒吒，田确确。
旱块敲牛蹄趵趵，种得官仓珠颗谷。
六十年来兵蔟蔟，月月食粮车辘辘。
一日官军收海服，驱牛驾车食牛肉。
归来攸得牛两角，重铸锄犁作斤劚。
姑舂妇担去输官，输官不足归卖屋，愿官早胜雠早覆。
农死有儿牛有犊，誓不遣官军粮不足。

「侠客行」
侠客不怕死，怕在事不成，事成不肯藏姓名。
我非窃贼谁夜行，白日堂堂杀袁盎。
九衢草草人面青，此客此心师海鲸。
海鲸露背横沧溟，海波分作两处生。
分海减海力，侠客有谋，人不识测三尺铁蛇延二国。

「君莫非」
鸟不解走，兽不解飞。
两不相解，那得相讥。
犬不饮露，蝉不啖肥。
以蝉易犬，蝉死犬饥。
燕在梁栋，鼠在阶基。
各自窠窟，人不能移。
妇好针缕，夫读书诗。
男翁女嫁，卒不相知。
惧聋摘耳，效痛嚬眉。
我不非尔，尔无我非。

「田野狐兔行」
种豆耘锄，种禾沟甽。
禾苗豆甲，狐榾兔翦。
割鹄喂鹰，烹麟啖犬。
鹰怕兔毫，犬被狐引。
狐兔相须，鹰犬相尽。
日暗天寒，禾稀豆损。
鹰犬就烹，狐兔俱哂。

「当来日大难行」
当来日大难行。
前有阪，后有坑。
大梁侧，小梁倾。
两轴相绞，两轮相撑。
大牛竖，小牛横。
乌啄牛背，足趺力伫。
当来日大难行。
太行虽险，险可使平。
轮轴自挠，牵制不停。
泥潦渐久，荆棘旋生。
行必不得，不如不行。

「人道短」
古道天道长人道短，我道天道短人道长。
天道昼夜回转不曾住，春秋冬夏忙。
颠风暴雨电雷狂，晴被阴暗，月夺日光。
往往星宿，日亦堂堂。
天既职性命，道德人自强。
尧舜有圣德，天不能遣，寿命永昌。
泥金刻玉，与秦始皇。
周公傅说，何不长宰相。
老聃仲尼，何事栖遑。
莽卓恭显，皆数十年富贵。
梁冀夫妇，车马煌煌。
若此颠倒事，岂非天道短，岂非人道长。
尧舜留得神圣事，百代天子有典章。
仲尼留得孝顺语，千年万岁父子不敢相灭亡。
殁后千馀载，唐家天子封作文宣王。
老君留得五千字，子孙万万称圣唐。
谥作玄元帝，魂魄坐天堂。
周公周礼二十卷，有能行者知纪纲。
傅说说命三四纸，有能师者称祖宗。
天能夭人命，人使道无穷。
若此神圣事，谁道人道短，岂非人道长。
天能种百草，莸得十年有气息，蕣才一日芳。
人能拣得丁沈兰蕙，料理百和香。
天解养禽兽，喂虎豹豺狼。
人解和曲糵。
充礿祀烝尝。
杜鹃无百作，天遣百鸟哺雏，不遣哺凤凰。
巨蟒寿千岁，天遣食牛吞象充腹肠。
蛟螭与变化，鬼怪与隐藏。
蚊蚋与利觜，枳棘与锋铓。
赖得人道有拣别，信任天道真茫茫。
若此撩乱事，岂非天道短，赖得人道长。

「苦乐相倚曲」
古来苦乐之相倚，近于掌上之十指。
君心半夜猜恨生，荆棘满怀天未明。
汉成眼瞥飞燕时，可怜班女恩已衰。
未有因由相决绝，犹得半年佯暖热。
转将深意谕旁人，缉缀瑕疵遣潜说。
一朝诏下辞金屋，班姬自痛何仓卒。
呼天抚地将自明，不悟寻时暗销骨。
白首宫人前再拜，愿将日月相辉解。
苦乐相寻昼夜间，灯光那有天明在。
主今被夺心应苦，妾夺深恩初为主。
欲知妾意恨主时，主今为妾思量取。
班姬收泪抱妾身，我曾排摈无限人。

「出门行」
兄弟同出门，同行不同志。
凄凄分歧路，各各营所为。
兄上荆山巅，翻石辨虹气。
弟沉沧海底，偷珠待龙睡。
出门不数年，同归亦同遂。
俱用私所珍，升沉自兹异。
献珠龙王宫，值龙觅珠次。
但喜复得珠，不求珠所自。
酬客双龙女，授客六龙辔。
遣充行雨神，雨泽随客意。
雩夏钟鼓繁，禜秋玉帛积。
彩色画廊庙，奴僮被珠翠。
骥騄千万双，鸳鸯七十二。
言者未摇舌，无人敢轻议。
其兄因献璞，再刖不履地。
门户亲戚疏，匡床妻妾弃。
铭心有所待，视足无所愧。
持璞自枕头，泪痕双血渍。
一朝龙醒寤，本问偷珠事。
因知行雨偏，妻子五刑备。
仁兄捧尸哭，势友掉头讳。
丧车黔首葬，吊客青蝇至。
楚有望气人，王前忽长跪。
贺王得贵宝，不远王所莅。
求之果如言，剖出浮筠腻。
白珩无颜色，垂棘有瑕累。
在楚裂地封，入赵连城贵。
秦遣李斯书，书为传国瑞。
秦亡汉魏传，传者得神器。
卞和名永永，与宝不相坠。
劝尔出门行，行难莫行易。
易得还易失，难同亦难离。
善贾识贪廉，良田无稙穉。
磨剑莫磨锥，磨锥成小利。

「捉捕歌」
捉捕复捉捕，莫捉狐与兔。
狐兔藏窟穴，豺狼妨道路。
道路非不妨，最忧蝼蚁聚。
豺狼不陷阱，蝼蚁潜幽蠹。
切切主人窗，主人轻细故。
延缘蚀𣡵栌，渐入栋梁柱。
梁栋尽空虚，攻穿痕不露。
主人坦然意，昼夜安寝寤。
网罗布参差，鹰犬走回互。
尽力穷窟穴，无心自还顾。
客来歌捉捕，歌竟泪如雨。
岂是惜狐兔，畏君先后误。
愿君扫梁栋，莫遣蝼蚁附。
次及清道涂，尽灭豺狼步。
主人堂上坐，行客门前度。
然后巡野田，遍张畋猎具。
外无枭獍援，内有熊罴驱。
狡兔掘荒榛，妖狐熏古墓。
用力不足多，得禽自无数。
畏君听未详，听客有明喻。
虮虱谁不轻，鲸鲵谁不恶。
在海尚幽遐，在怀交秽污。
歌此劝主人，主人那不悟。
不悟还更歌，谁能恐违忤。

「古筑城曲五解」
年年塞下丁，长作出塞兵。
自从冒顿强，官筑遮虏城。
筑城须努力，城高遮得贼。
但恐贼路多，有城遮不得。
丁口传父言，莫问城坚不。
平城被虏围，汉劚城墙走。
因兹请休和，虏往骑来过。
半疑兼半信，筑城犹嵯峨。
筑城安敢烦，愿听丁一言。
请筑鸿胪寺，兼愁虏出关。

「估客乐」
估客无住著，有利身则行。
出门求火伴，入户辞父兄。
父兄相教示，求利莫求名。
求名有所避，求利无不营。
火伴相勒缚，卖假莫卖诚。
交关但交假，本生得失轻。
自兹相将去，誓死意不更。
亦解市头语，便无邻里情。
鍮石打臂钏，糯米吹项璎。
归来村中卖，敲作金石声。
村中田舍娘，贵贱不敢争。
所费百钱本，已得十倍赢。
颜色转光净，饮食亦甘馨。
子本频蕃息，货贩日兼并。
求珠驾沧海，采玉上荆衡。
北买党项马，西擒吐蕃鹦。
炎洲布火浣，蜀地锦织成。
越婢脂肉滑，奚僮眉眼明。
通算衣食费，不计远近程。
经游天下遍，却到长安城。
城中东西市，闻客次第迎。
迎客兼说客，多财为势倾。
客心本明黠，闻语心已惊。
先问十常侍，次求百公卿。
侯家与主第，点缀无不精。
归来始安坐，富与王者勍。
市卒酒肉臭，县胥家舍成。
岂唯绝言语，奔走极使令。
大儿贩材木，巧识梁栋形。
小儿贩盐卤，不入州县征。
一身偃市利，突若截海鲸。
钩距不敢下，下则牙齿横。
生为估客乐，判尔乐一生。
尔又生两子，钱刀何岁平。

「连昌宫词」
连昌宫中满宫竹，岁久无人森似束。
又有墙头千叶桃，风动落花红蔌蔌。
宫边老翁为余泣，小年进食曾因入。
上皇正在望仙楼，太真同凭阑干立。
楼上楼前尽珠翠，炫转荧煌照天地。
归来如梦复如痴，何暇备言宫里事。
初过寒食一百六，店舍无烟宫树绿。
夜半月高弦索鸣，贺老琵琶定场屋。
力士传呼觅念奴，念奴潜伴诸郎宿。
须臾觅得又连催，特敕街中许然烛。
春娇满眼睡红绡，掠削云鬟旋装束。
飞上九天歌一声，二十五郎吹管逐。
逡巡大遍凉州彻，色色龟兹轰录续。
李谟擫笛傍宫墙，偷得新翻数般曲。
平明大驾发行宫，万人歌舞涂路中。
百官队仗避岐薛，杨氏诸姨车斗风。
明年十月东都破，御路犹存禄山过。
驱令供顿不敢藏，万姓无声泪潜堕。
两京定后六七年，却寻家舍行宫前。
庄园烧尽有枯井，行宫门闭树宛然。
尔后相传六皇帝，不到离宫门久闭。
往来年少说长安，玄武楼成花萼废。
去年敕使因斫竹，偶值门开暂相逐。
荆榛栉比塞池塘，狐兔骄痴缘树木。
舞榭欹倾基尚在，文窗窈窕纱犹绿。
尘埋粉壁旧花钿，乌啄风筝碎珠玉。
上皇偏爱临砌花，依然御榻临阶斜。
蛇出燕巢盘斗栱，菌生香案正当衙。
寝殿相连端正楼，太真梳洗楼上头。
晨光未出帘影黑，至今反挂珊瑚钩。
指似傍人因恸哭，却出宫门泪相续。
自从此后还闭门，夜夜狐狸上门屋。
我闻此语心骨悲，太平谁致乱者谁。
翁言野父何分别，耳闻眼见为君说。
姚崇宋璟作相公，劝谏上皇言语切。
燮理阴阳禾黍丰，调和中外无兵戎。
长官清平太守好，拣选皆言由相公。
开元之末姚宋死，朝廷渐渐由妃子。
禄山宫里养作儿，虢国门前闹如市。
弄权宰相不记名，依稀忆得杨与李。
庙谟颠倒四海摇，五十年来作疮痏。
今皇神圣丞相明，诏书才下吴蜀平。
官军又取淮西贼，此贼亦除天下宁。
年年耕种宫前道，今年不遣子孙耕。
老翁此意深望幸，努力庙谋休用兵。

「望云骓马歌」
忆昔先皇幸蜀时，八马入谷七马疲。
肉绽筋挛四蹄脱，七马死尽无马骑。
天子蒙尘天雨泣，巉岩道路淋漓湿。
峥嵘白草眇难期，謥洞黄泉安可入。
朱泚围兵抽未尽，怀光寇骑追行及。
嫔娥相顾倚树啼，鹓鹭无声仰天立。
圉人初进望云骓，彩色憔悴众马欺。
上前喷吼如有意，耳尖卓立节踠奇。
君王试遣回胸臆，撮骨锯牙骈两肋。
蹄悬四跼脑颗方，胯耸三山尾株直。
圉人畏诮仍相惑，此马无良空有力。
频频啮掣辔难施，往往跳趫鞍不得。
色沮声悲仰天诉，天不遣言君未识。
亚身受取白玉羁，开口衔将紫金勒。
君王自此方敢骑，似遇良臣久凄恻。
龙腾鱼鳖啅然惊，骥肦驴骡少颜色。
七圣心迷运方厄，五丁力尽路犹窄。
橐它山上斧刃堆，望秦岭下锥头石。
五六百里真符县，八十四盘青山驿。
掣开流电有辉光，突过浮云无朕迹。
地平险尽施黄屋，九九属车十二纛。
齐映前导引骓头，严震迎号抱骓足。
路旁垂白天宝民，望骓礼拜见骓哭。
皆言玄宗当时无此马，不免骑骡来幸蜀。
雄雄猛将李令公，收城杀贼豺狼空。
天旋地转日再中，天子却坐明光宫。
朝廷无事忘征战，校猎朝回暮球宴。
御马齐登拟用槽，君王自试宣徽殿。
圉人还进望云骓，性强步阔无方便。
分騣摆杖头太高，擘肘回头项难转。
人人共恶难回跋，潜遣飞龙减刍秣。
银鞍绣韂不复施，空尽天年御槽活。
当时邹谚已有言，莫倚功高浪开阔。
登山纵似望云骓，平地须饶红叱拨。
长安三月花垂草，果下翩翩紫骝好。
千官暖热李令闲，百马生狞望云老。
望云骓，尔之种类世世奇。
当时项王乘尔祖，分配英豪称霸主。
尔身今日逢圣人，从幸巴渝归入秦。
功成事遂身退天之道，何必随群逐队到死蹋红尘。
望云骓，用与不用各有时，尔勿悲。

「和李校书新题乐府十二首。上阳白发人」
天宝年中花鸟使，撩花狎鸟含春思。
满怀墨诏求嫔御，走上高楼半酣醉。
醉酣直入卿士家，闺闱不得偷回避，良人顾妾心死别，小女呼爷血垂泪。
十中有一得更衣，永配深宫作宫婢。
御马南奔胡马蹙，宫女三千合宫弃。
宫门一闭不复开，上阳花草青苔地。
月夜闲闻洛水声，秋池暗度风荷气。
日日长看提众门，终身不见门前事。
近年又送数人来，自言兴庆南宫至。
我悲此曲将彻骨，更想深冤复酸鼻。
此辈贱嫔何足言，帝子天孙古称贵。
诸王在閤四十年，七宅六宫门户閟。
隋炀枝条袭封邑，肃宗血胤无官位。
王无妃媵主无婿，阳亢阴淫结灾累。
何如决雍顺众流，女遣从夫男作吏。

「和李校书新题乐府十二首。华原磬」
泗滨浮石裁为磬，古乐疏音少人听。
工师小贱牙旷稀，不辨邪声嫌雅正。
正声不屈古调高，钟律参差管弦病。
铿金戛瑟徒相杂，投玉敲冰杳然零。
华原软石易追琢，高下随人无雅郑。
弃旧美新由乐胥，自此黄钟不能竞。
玄宗爱乐爱新乐，梨园弟子承恩横。
霓裳才彻胡骑来，云门未得蒙亲定。
我藏古磬藏在心，有时激作南风咏。
伯夔曾抚野兽驯，仲尼暂叩春雷盛。
何时得向笋簴悬，为君一吼君心醒。
愿君每听念封疆，不遣豺狼剿人命。

「和李校书新题乐府十二首。五弦弹」
赵璧五弦弹徵调，徵声巉绝何清峭。
辞雄皓鹤警露啼，失子哀猿绕林啸。
风入春松正凌乱，莺含晓舌怜娇妙。
呜呜暗溜咽冰泉，杀杀霜刀涩寒鞘。
促节频催渐繁拨，珠幢斗绝金铃掉。
千靫鸣镝发胡弓，万片清球击虞庙。
众乐虽同第一部，德宗皇帝常偏召。
旬休节假暂归来，一声狂杀长安少。
主第侯家最难见，挼歌按曲皆承诏。
水精帘外教贵嫔，玳瑁筵心伴中要。
臣有五贤非此弦，或在拘囚或屠钓。
一贤得进胜累百，两贤得进同周召。
三贤事汉灭暴强，四贤镇岳宁边徼。
五贤并用调五常，五常既叙三光耀。
赵璧五弦非此贤，九九何劳设庭燎。

「和李校书新题乐府十二首。西凉伎」
吾闻昔日西凉州，人烟扑地桑柘稠。
蒲萄酒熟恣行乐，红艳青旗朱粉楼。
楼下当垆称卓女，楼头伴客名莫愁。
乡人不识离别苦，更卒多为沉滞游。
哥舒开府设高宴，八珍九酝当前头。
前头百戏竞撩乱，丸剑跳踯霜雪浮。
狮子摇光毛彩竖，胡腾醉舞筋骨柔。
大宛来献赤汗马，赞普亦奉翠茸裘。
一朝燕贼乱中国，河湟没尽空遗丘。
开远门前万里堠，今来蹙到行原州。
去京五百而近何其逼，天子县内半没为荒陬，西凉之道尔阻修。
连城边将但高会，每听此曲能不羞。

「和李校书新题乐府十二首。法曲」
吾闻黄帝鼓清角，弭伏熊罴舞玄鹤。
舜持干羽苗革心，尧用咸池凤巢阁。
大夏濩武皆象功，功多已讶玄功薄。
汉祖过沛亦有歌，秦王破阵非无作。
作之宗庙见艰难，作之军旅传糟粕。
明皇度曲多新态，宛转侵淫易沉著。
赤白桃李取花名，霓裳羽衣号天落。
雅弄虽云已变乱，夷音未得相参错。
自从胡骑起烟尘，毛毳腥膻满咸洛。
女为胡妇学胡妆，伎进胡音务胡乐。
火凤声沉多咽绝，春莺啭罢长萧索。
胡音胡骑与胡妆，五十年来竞纷泊。

「和李校书新题乐府十二首。驯犀」
建中之初放驯象，远归林邑近交广。
兽返深山鸟构巢，鹰雕鹞鹘无羁鞅。
贞元之岁贡驯犀，上林置圈官司养。
玉盆金栈非不珍，虎啖狴牢鱼食网。
渡江之橘逾汶貉，反时易性安能长。
腊月北风霜雪深，踡跼鳞身遂长往。
行地无疆费传驿，通天异物罹幽枉。
乃知养兽如养人，不必人人自敦奖。
不扰则得之于理，不夺有以多于赏。
脱衣推食衣食之，不若男耕女令纺。
尧民不自知有尧，但见安闲聊击壤。
前观驯象后驯犀，理国其如指诸掌。

「和李校书新题乐府十二首。立部伎」
胡部新声锦筵坐，中庭汉振高音播。
太宗庙乐传子孙，取类群凶阵初破。
戢戢攒枪霜雪耀，腾腾击鼓云雷磨。
初疑遇敌身启行，终象由文士宪左。
昔日高宗常立听，曲终然后临玉座。
如今节将一掉头，电卷风收尽摧挫。
宋晋郑女歌声发，满堂会客齐喧呵。
珊珊珮玉动腰身，一一贯珠随咳唾。
顷向圜丘见郊祀，亦曾正旦亲朝贺。
太常雅乐备宫悬，九奏未终百寮惰。
惉滞难令季札辨，迟回但恐文侯卧。
工师尽取聋昧人，岂是先王作之过。
宋沇尝传天宝季，法曲胡音忽相和。
明年十月燕寇来，九庙千门虏尘涴。
我闻此语叹复泣，古来邪正将谁奈。
奸声入耳佞入心，侏儒饱饭夷齐饿。

「和李校书新题乐府十二首。骠国乐」
骠之乐器头象驼，音声不合十二和。
促舞跳趫筋节硬，繁辞变乱名字讹。
千弹万唱皆咽咽，左旋右转空傞傞。
俯地呼天终不会，曲成调变当如何。
德宗深意在柔远，笙镛不御停娇娥。
史馆书为朝贡传，太常编入鞮靺科。
古时陶尧作天子，逊遁亲听康衢歌。
又遣遒人持木铎，遍采讴谣天下过。
万人有意皆洞达，四岳不敢施烦苛。
尽令区中击壤块，燕及海外覃恩波。
秦霸周衰古官废，下堙上塞王道颇。
共矜异俗同声教，不念齐民方荐瘥。
传称鱼鳖亦咸若，苟能效此诚足多。
借如牛马未蒙泽，岂在抱瓮滋鼋鼍。
教化从来有源委，必将泳海先泳河。
是非倒置自古有，骠兮骠兮谁尔诃。

「和李校书新题乐府十二首。胡旋女」
天宝欲末胡欲乱，胡人献女能胡旋。
旋得明王不觉迷，妖胡奄到长生殿。
胡旋之义世莫知，胡旋之容我能传。
蓬断霜根羊角疾，竿戴朱盘火轮炫。
骊珠迸珥逐飞星，虹晕轻巾掣流电。
潜鲸暗吸笡波海，回风乱舞当空霰。
万过其谁辨终始，四座安能分背面。
才人观者相为言，承奉君恩在圆变。
是非好恶随君口，南北东西逐君眄，柔软依身著佩带，裴回绕指同环钏。
佞臣闻此心计回，荧惑君心君眼眩。
君言似曲屈为钩，君言好直舒为箭。
巧随清影触处行，妙学春莺百般啭。
倾天侧地用君力，抑塞周遮恐君见。
翠华南幸万里桥，玄宗始悟坤维转。
寄言旋目与旋心，有国有家当共谴。

「和李校书新题乐府十二首。蛮子朝」
西南六诏有遗种，僻在荒陬路寻壅。
部落支离君长贱，比诸夷狄为幽冗。
犬戎强盛频侵削，降有愤心战无勇。
夜防抄盗保深山，朝望烟尘上高冢。
鸟道绳桥来款附，非因慕化因危悚。
清平官系金呿嵯，求天叩地持双珙。
益州大将韦令公，顷实遭时定汧陇。
自居剧镇无他绩，幸得蛮来固恩宠。
为蛮开道引蛮朝，迎蛮送蛮常继踵。
天子临轩四方贺，朝廷无事唯端拱。
漏天走马春雨寒，泸水飞蛇瘴烟重。
椎头丑类除忧患，肿足役夫劳汹涌。
匈奴互市岁不供，云蛮通好辔长𮪅。
戎王养马渐多年，南人耗悴西人恐。

「和李校书新题乐府十二首。缚戎人」
边头大将差健卒，入抄禽生快于鹘。
但逢赪面即捉来，半是边人半戎羯。
大将论功重多级，捷书飞奏何超忽。
圣朝不杀谐至仁，远送炎方示微罚。
万里虚劳肉食费，连头尽被毡裘暍。
华裀重席卧腥臊，病犬愁鸪声咽嗢。
中有一人能汉语，自言家本长城窟。
少年随父戍安西，河渭瓜沙眼看没。
天宝未乱犹数载，狼星四角光蓬勃。
中原祸作边防危，果有豺狼四来伐。
蕃马膘成正翘健，蕃兵肉饱争唐突。
烟尘乱起无亭燧，主帅惊跳弃旄钺。
半夜城摧鹅雁鸣，妻啼子叫曾不歇。
阴森神庙未敢依，脆薄河冰安可越。
荆棘深处共潜身，前困蒺藜后臲卼。
平明蕃骑四面走，古墓深林尽株榾。
少壮为俘头被髡，老翁留居足多刖。
乌鸢满野尸狼藉，楼榭成灰墙突兀。
暗水溅溅入旧池，平沙漫漫铺明月。
戎王遣将来安慰，口不敢言心咄咄。
供进腋腋御叱般，岂料穹庐拣肥腯。
五六十年消息绝，中间盟会又猖獗。
眼穿东日望尧云，肠断正朝梳汉发。
近年如此思汉者，半为老病半埋骨。
常教孙子学乡音，犹话平时好城阙。
老者傥尽少者壮，生长蕃中似蕃悖。
不知祖父皆汉民，便恐为蕃心矻矻。
缘边饱喂十万众，何不齐驱一时发。
年年但捉两三人，精卫衔芦塞溟渤。

「和李校书新题乐府十二首。阴山道」
年年买马阴山道，马死阴山帛空耗。
元和天子念女工，内出金银代酬犒。
臣有一言昧死进，死生甘分答恩焘。
费财为马不独生，耗帛伤工有他盗。
臣闻平时七十万匹马，关中不省闻嘶噪。
四十八监选龙媒，时贡天庭付良造。
如今坰野十无一，尽在飞龙相践暴。
万束刍茭供旦暮，千钟菽粟长牵漕。
屯军郡国百馀镇，缣缃岁奉春冬劳。
税户逋逃例摊配，官司折纳仍贪冒。
挑纹变𦈙力倍费，弃旧从新人所好。
越縠缭绫织一端，十匹素缣功未到。
豪家富贾逾常制，令族清班无雅操。
从骑爱奴丝布衫，臂鹰小儿云锦韬。
群臣利己要差僭，天子深衷空悯悼。
绰立花砖鹓凤行，雨露恩波几时报。

「有鸟二十章」
有鸟有鸟名老鸱，鸱张贪很老不衰。
似鹰指爪唯攫肉，戾天羽翮徒翰飞。
朝偷暮窃恣昏饱，后顾前瞻高树枝。
珠丸弹射死不去，意在护巢兼护儿。
有鸟有鸟毛似鹤，行步虽迟性灵恶。
主人但见闲慢容，行占蓬莱最高阁。
弱羽长忧俊鹘拳，疽肠暗著鹓雏啄。
千年不死伴灵龟，枭心鹤貌何人觉。
有鸟有鸟如鹳雀，食蛇抱𬒈天姿恶。
行经水浒为毒流，羽拂酒杯为死药。
汉后忍渴天岂知，骊姬坟地君宁觉。
呜呼为有白色毛，亦得乘轩谬称鹤。
有鸟有鸟名为鸠，毛衣软毳心性柔。
鹘缘暖足怜不吃，鹞为同科曾共游。
飞飞渐上高高阁，百鸟不猜称好逑。
佳人许伴鹓雏食，望尔化为张氏钩。
有鸟有鸟名野鸡，天姿耿介行步齐。
主人偏养怜整顿，玉粟充肠瑶树栖。
池塘潜狎不鸣雁，津梁暗引无用鹈。
秋鹰迸逐霜鹘远，鵩鸟护巢当昼啼。
主人频问遣妖术，力尽计穷音响凄。
当时何不早量分，莫遣辉光深照泥。
有鸟有鸟群翠碧，毛羽短长心并窄。
皆曾偷食渌池鱼，前去后来更逼迫。
食鱼满腹各自飞，池上见人长似客。
飞飞竞占嘉树林，百鸟不争缘凤惜。
有鸟有鸟群纸鸢，因风假势童子牵。
去地渐高人眼乱，世人为尔羽毛全。
风吹绳断童子走，馀势尚存犹在天。
愁尔一朝还到地，落在深泥谁复怜。
有鸟有鸟名啄木，木中求食常不足。
偏啄邓林求一虫，虫孔未穿长觜秃。
木皮已穴虫在心，虫蚀木心根柢覆。
可怜树上百鸟儿，有时飞向新林宿。
有鸟有鸟众蝙蝠，长伴佳人占华屋。
妖鼠多年羽翮生，不辨雌雄无本族。
穿墉伺隙善潜身，昼伏宵飞恶明烛。
大厦虽存柱石倾，暗啮栋梁成蠹木。
有鸟有鸟名为鸮，深藏孔穴难动摇。
鹰鹯绕树探不得，随珠弹尽声转娇。
主人烦惑罢擒取，许占神林为物妖。
当时幸有燎原火，何不鼓风连夜烧。
有鸟有鸟名燕子，口中未省无泥滓。
春风吹送廊庑间，秋社驱将嵌孔里。
雷惊雨洒一时苏，云压霜摧半年死。
驱去驱来长信风，暂托栋梁何用喜。
有鸟有鸟名老乌，贪痴突悖天下无。
田中攫肉吞不足，偏入诸巢探众雏。
归来仍占主人树，腹饱巢高声响粗。
山鸦野鹊闲受肉，凤凰不得闻罪辜。
秋鹰掣断架上索，利爪一挥毛血落。
可怜鸦鹊慕腥膻，犹向巢边竞纷泊。
有鸟有鸟谓白鹇，雪毛皓白红觜殷。
贵人妾妇爱光彩，行提坐臂怡朱颜。
妖姬谢宠辞金屋，雕笼又伴新人宿。
无心为主拟衔花，空长白毛映红肉。
有鸟有鸟群雀儿，中庭啄粟篱上飞。
秋鹰欺小嫌不食，凤凰容众从尔随。
大鹏忽起遮白日，馀风簸荡山岳移。
翩翾百万徒惊噪，扶摇势远何由知。
古来妄说衔花报，纵解衔花何所为。
可惜官仓无限粟，伯夷饿死黄口肥。
有鸟有鸟皆百舌，舌端百啭声咄㗧。
先春尽学百鸟啼，真伪不分听者悦。
伶伦凤律乱宫商，盘木天鸡误时节。
朝朝暮暮主人耳，桃李无言管弦咽。
五月炎光朱火盛，阳焰烧阴幽响绝。
安知不是卷舌星，化作刚刀一时截。
有鸟有鸟毛羽黄，雄者为鸳雌者鸯。
主人并养七十二，罗列雕笼开洞房。
雄鸣一声雌鼓翼，夜不得栖朝不食。
气息榻然双翅垂，犹入笼中就颜色。
有鸟有鸟名鹞雏，铃子眼睛苍锦襦。
贵人腕软怜易臂，奋肘一挥前后呼。
俊鹘无由拳狡兔，金雕不得擒魅狐。
文王长在苑中猎，何日非熊休卖屠。
有鸟有鸟名鹦鹉，养在雕笼解人语。
主人曾问私所闻，因说妖姬暗欺主。
主人方惑翻见疑，趁归陇底双翅垂。
山鸦野雀怪鹦语，竞噪争窥无已时。
君不见隋朝陇头姥，娇养双鹦嘱新妇。
一鹦曾说妇无仪，悍妇杀鹦欺主母。
一鹦闭口不复言，母问不言何太久。
鹦言悍妇杀鹦由，母为逐之乡里丑。
当时主母信尔言，顾尔微禽命何有。
今之主人翻尔疑，何事笼中漫开口。
有鸟有鸟名俊鹘，鹞小雕痴俊无匹。
雏鸭拂爪血迸天，狡兔中拳头粉骨。
平明度海朝未食，拔上秋空云影没。
瞥然飞下人不知，搅碎荒城魅狐窟。
有鸟有鸟真白鹤，飞上九霄云漠漠。
司晨守夜悲鸡犬，啄腐吞腥笑雕鹗。
尧年值雪度关山，晋室闻琴下寥廓。
辽东尽尔千岁人，怅望桥边旧城郭。

「有酒十章」
有酒有酒鸡初鸣，夜长睡足神虑清。
悄然危坐心不平，浩思一气初彭亨。
澒洞浩汗真无名，胡不终浑成。
胡为沉浊以升清，矗然分画高下程。
天蒸地郁群动萌，毛鳞裸介如鬇鬡。
呜呼万物纷已生，我可奈何兮杯一倾。
有酒有酒东方明，一杯既进吞元精。
尚思天地之始名，一元既二分浊清。
地居方直天体明，胡不八荒圢圢如砥平。
胡山高屹崒海泓澄，胡不日车杲杲昼夜行，胡为月轮灭缺星䁅盯，呜呼不得真宰情，我可奈何兮杯再倾。
有酒有酒兮湛渌波，饮将愉兮气弥和。
念万古之纷罗，我独慨然而浩歌。
歌曰：天耶，地耶，肇万物耶，储胥大庭之君耶。
恍耶，忽耶，有耶，传而信耻，久而谬耶。
文字生而羲农作耶，仁义别而圣贤出耶。
炎始暴耶，蚩尤炽耶，轩辕战耶，不得已耶。
仁耶，圣耶，悯人之毒耶。
天荡荡耶，尧穆穆耶。
岂其让耶，归有德耶。
舜其贪耶，德能嗣耶。
岂其让耶，授有功耶。
禹功大耶，人戴之耶。
益不逮耶，启能德耶。
家天下耶，荣后嗣耶。
于后嗣之荣则可耶，于天下之荣其可耶。
呜呼远尧舜之日耶，何弃舜之速耶。
辛癸虐耶，汤武革耶。
顺天意耶，公天下耶。
踵夏荣嗣，私其公耶。
并建万国，均其私耶。
专征递伐，斗海内耶。
秦扫其类，威定之耶。
二代而陨，守不仁耶。
汉魏而降，乘其机耶。
短长理乱，系其术耶。
尧耶，舜耶，终不可逮耶。
将德之者不位，位者不逮其德耶。
时耶，时耶，时其可耶。
我可奈何兮一杯又进歌且歌。
有酒有酒兮黯兮溟，仰天大呼兮，天漫漫兮高兮青。
高兮漫兮吾孰知天否与灵。
取人之仰者，无乃在乎昭昭乎曰与夫日星。
何三光之并照兮，奄云雨之冥冥。
幽妖倏忽兮水怪族形，鼋鼍岸走兮海若斗鲸。
河溃溃兮愈浊，济翻翻兮不宁。
蛇喷云而出穴，虎啸风兮屡鸣。
污高巢而凤去兮，溺厚地而芝兰以之不生。
葵心倾兮何向，松影直而孰明。
人惧愁兮戴荣，天寂默兮无声。
呜呼，天在云之上兮，人在云之下兮，又安能决云而上征。
呜呼，既上征之不可兮，我奈何兮杯复倾。
有酒有酒香满尊，君宁不饮开君颜。
岂不知君饮此心恨，君今独醒谁与言。
君宁不见飓风翻海火燎原，巨鳌唐突高焰延。
精卫衔芦塞海溢，枯鱼喷沫救池燔。
筋疲力竭波更大，鳍燋甲裂身已干。
有翼劝尔升九天，有鳞劝尔登龙门。
九天下视日月转，龙门上激雷雨奔。
螗蜋虽怒谁尔惧，鹖旦虽啼谁尔怜。
抟空意远风来壮，我可奈何兮一杯又进消我烦。
有酒有酒歌且哀，江春例早多早梅。
樱桃桃李相续开，间以木兰之秀香裴回。
东风吹尽南风来，莺声渐涩花摧颓。
四月清和艳残卉，芍药翻红蒲映水。
夏龙痡毒雷雨多，蒲叶离披艳红死。
红艳犹存榴树花，紫苞欲绽高笋牙。
笋牙成竹冒霜雪，榴花落地还销歇。
万古盈亏相逐行，君看夜夜当窗月。
荣落亏盈可奈何，生成未遍霜霰过。
霜霰过兮复奈何，灵芝夐绝荆棘多。
荆棘多兮可奈何，可奈何兮终奈何。
秦皇尧舜俱腐骨，我可奈何兮又进一杯歌复歌。
有酒有酒方烂漫，饮酣拔剑心眼乱。
声若雷砰目流电，醉舞翻环身眩转。
乾纲倒轧坤维旋，白日横空星宿见，一夫心醉万物变。
何况蚩尤之蹴蹋，安得不以熊罴战。
呜呼，风后力牧得亲见，我可奈何兮又进一杯除健羡。
有酒有酒兮告临江，风漫漫兮波长。
渺渺兮注海，海苍苍兮路茫茫。
彼万流之混入兮，又安能分若畎浍淮河与夫岷吴之巨江。
味作咸而若一，虽甘淡兮谁谓尔为良。
济涓涓而缕贯，将奈何兮万里之浑黄。
鲸归穴兮渤溢，鳌载山兮低昂。
阴火然兮众族沸渭，飓风作兮昼夜猖狂。
顾千珍与万怪兮，皆委润而深藏。
信天地之潴蓄兮，我可奈何兮一杯又进兮包大荒。
有酒有酒兮日将落，馀光委照在林薄。
阳乌撩乱兮屋上栖，阴怪跳趫兮水中跃。
月争光兮星又繁，烧横空兮焰仍烁。
我可奈何兮时既昏，一杯又进兮聊处廓。
有酒有酒兮再祝，祝予心兮何欲。
欲天泰而地宁，欲人康而岁熟。
欲凤翥而鹓随兮，欲龙亨而骥逐。
欲日盛而星微兮，欲滋兰而歼毒。
欲人欲而天从，苟天未从兮，我可奈何兮一杯又进聊自足。

「华之巫」
有一人兮神之侧，庙森森兮神默默。
神默默兮可奈何，愿一见神兮何可得。
女巫索我何所有，神之开闭予之手。
我能进若神之前，神不自言寄予口。
尔欲见神安尔身，买我神钱沽我酒。
我家又有神之盘，尔进此盘神尔安。
此盘不进行路难，陆有摧车舟有澜。
我闻此语长太息，岂有神明欺正直。
尔居大道谁南北，姿矫神言假神力。
假神力兮神未悟，行道之人不得度。
我欲见神诛尔巫，岂是因巫假神祜。
尔巫，尔巫，尔独不闻乎。
与其媚于奥，不若媚于灶。
使我倾心事尔巫，吾宁驱车守吾道。
尔巫尔巫且相保，吾民自有丘之祷。

「庙之神」
我马烦兮释我车，神之庙兮山之阿。
予一拜而一祝，祝予心之无涯。
涕汍澜而零落，神寂默而无哗。
神兮神兮，奈神之寂默而不言何。
复再拜而再祝，鼓吾腹兮歌吾歌。
歌曰：今耶，古耶，有耶，无耶。
福不自神耶，神不福人耶。
巫尔惑耶，稔而诛耶。
谒不得耶，终不可谒耶。
返吾驾而遵吾道，庙之木兮山之花。

「村花晚」
三春已暮桃李伤，棠梨花白蔓菁黄。
村中女儿争摘将，插刺头鬓相夸张。
田翁蚕老迷臭香，晒暴㪑𣀳熏衣裳。
非无后秀与孤芳，奈尔千株万顷之茫茫。
天公此意何可量，长教尔辈时节长。

「紫踯躅」
紫踯躅，灭紫拢裙倚山腹。
文君新寡乍归来，羞怨春风不能哭。
我从相识便相怜，但是花丛不回目。
去年春别湘水头，今年夏见青山曲。
迢迢远在青山上，山高水阔难容足。
愿为朝日早相暾，愿作轻风暗相触。
乐踯躅，我向通州尔幽独。
可怜今夜宿青山，何年却向青山宿。
山花渐暗月渐明，月照空山满山绿。
山空月午夜无人，何处知我颜如玉。

「山枇杷」
山枇杷，花似牡丹殷泼血。
往年乘传过青山，正值山花好时节。
压枝凝艳已全开，映叶香苞才半裂。
紧搏红袖欲支颐，慢解绛囊初破结。
金线丛飘繁蕊乱，珊瑚朵重纤茎折。
因风旋落裙片飞，带日斜看目精热。
亚水依岩半倾侧，笼云隐雾多愁绝。
绿珠语尽身欲投，汉武眼穿神渐灭。
秾姿秀色人皆爱，怨媚羞容我偏别。
说向闲人人不听，曾向乐天时一说。
昨来谷口先相问，及到山前已消歇。
左降通州十日迟，又与幽花一年别。
山枇杷，尔托深山何太拙。
天高万里看不精，帝在九重声不彻。
园中杏树良人醉，陌上柳枝年少折。
因尔幽芳喻昔贤，磻谿冷坐权门咽。

「树上乌」
树上乌，洲中有树巢若铺。
百巢一树知几乌，一乌不下三四雏，雏又生雏知几雏。
老乌未死雏已乌，散向人间何处无。
攫麑啄卵方可食，男女群强最多力。
灵蛇万古唯一珠，岂可抨弹千万亿。
吾不会天教尔辈多子孙，告诉天公天不言。

「琵琶歌」
琵琶宫调八十一，旋宫三调弹不出。
玄宗偏许贺怀智，段师此艺还相匹。
自后流传指拨衰，昆仑善才徒尔为。
澒声少得似雷吼，缠弦不敢弹羊皮。
人间奇事会相续，但有卞和无有玉。
段师弟子数十人，李家管儿称上足。
管儿不作供奉儿，抛在东都双鬓丝。
逢人便请送杯盏，著尽工夫人不知。
李家兄弟皆爱酒，我是酒徒为密友。
著作曾邀连夜宿，中碾春溪华新绿。
平明船载管儿行，尽日听弹无限曲。
曲名无限知者鲜，霓裳羽衣偏宛转。
凉州大遍最豪嘈，六幺散序多笼撚。
我闻此曲深赏奇，赏著奇处惊管儿。
管儿为我双泪垂，自弹此曲长自悲。
泪垂捍拨朱弦湿，冰泉呜咽流莺涩。
因兹弹作雨霖铃，风雨萧条鬼神泣。
一弹既罢又一弹，珠幢夜静风珊珊。
低回慢弄关山思，坐对燕然秋月寒。
月寒一声深殿磬，骤弹曲破音繁并。
百万金铃旋玉盘，醉客满船皆暂醒。
自兹听后六七年，管儿在洛我朝天。
游想慈恩杏园里，梦寐仁风花树前。
去年御史留东台，公私蹙促颜不开。
今春制狱正撩乱，昼夜推囚心似灰。
暂辍归时寻著作，著作南园花坼萼。
胭脂耀眼桃正红，雪片满溪梅已落。
是夕青春值三五，花枝向月云含吐。
著作施樽命管儿，管儿久别今方睹。
管儿还为弹六幺，六幺依旧声迢迢。
猿鸣雪岫来三峡，鹤唳晴空闻九霄。
逡巡弹得六幺彻，霜刀破竹无残节。
幽关鸦轧胡雁悲，断弦砉騞层冰裂。
我为含凄叹奇绝，许作长歌始终说。
艺奇思寡尘事多，许来寒暑又经过。
如今左降在闲处，始为管儿歌此歌。
歌此歌，寄管儿。
管儿管儿忧尔衰，尔衰之后继者谁。
继之无乃在铁山，铁山已近曹穆间。
性灵甚好功犹浅，急处未得臻幽闲。
努力铁山勤学取，莫遣后来无所祖。

「小胡笳引」
雷氏金徽琴，王君宝重轻千金。
三峡流中将得来，明窗拂席幽匣开。
朱弦宛转盘凤足，骤击数声风雨回。
哀笳慢指董家本，姜生得之妙思忖。
泛徽胡雁咽萧萧，绕指辘轳圆衮衮。
吞恨缄情乍轻激，故国关山心历历。
潺湲疑是雁鸊鹈，砉騞如闻发鸣镝。
流宫变徵渐幽咽，别鹤欲飞猿欲绝。
秋霜满树叶辞风，寒雏坠地乌啼血。
哀弦已罢春恨长，恨长何恨怀我乡。
我乡安在长城窟，闻君虏奏心飘忽。
何时窄袖短貂裘，胭脂山下弯明月。

「去杭州」
房杜王魏之子孙，虽及百代为清门。
骏骨凤毛真可贵，冈头泽底促足论。
去年江上识君面，爱君风貌情已敦。
与君言语见君性，灵府坦荡消尘烦。
自兹心洽迹亦洽，居常并榻游并轩。
柳阴覆岸郑监水，李花压树韦公园。
每出新诗共联缀，闲因醉舞相牵援。
时寻沙尾枫林夕，夜摘兰丛衣露繁。
今君别我欲何去，自言远结迢迢婚。
简书五府已再至，波涛万里酬一言。
为君再拜赠君语，愿君静听君勿喧。
君名师范欲何范，君之烈祖遗范存。
永宁昔在抡鉴表，沙汰沉浊澄浚源。
君今取友由取士，得不别白清与浑。
昔公事主尽忠谠，虽及死谏誓不谖。
今君佐藩如佐主，得不陈露酬所恩。
昔公为善日不足，假寐待旦朝至尊。
今君三十朝未与，得不寸晷倍玙璠。
昔公令子尚贵主，公执舅礼妇执笲。
返拜之仪自此绝，关雎之化皎不昏。
君今远娉奉明祀，得不齐励亲蘋蘩。
斯言皆为书佩带，然后别袂乃可扪。
别袂可扪不可解，解袂开帆凄别魂。
魂摇江树鸟飞没，帆挂樯竿鸟尾翻。
翻风驾浪拍何处，直指杭州由上元。
上元萧寺基址在，杭州潮水霜雪屯。
潮户迎潮击潮鼓，潮平潮退有潮痕。
得得为题罗刹石，古来非独伍员冤。

「南家桃」
南家桃树深红色，日照露光看不得。
树小花狂风易吹，一夜风吹满墙北。
离人自有经时别，眼前落花心叹息。
更待明年花满枝，一年迢递空相忆。

「志坚师」
嵩山老僧披破衲，七十八年三十腊。
灵武朝天辽海征，宇宙曾行三四匝。
初因怏怏薙却头，便绕嵩山寂师塔。
淮西未返半年前，已见淮西阵云合。

「答子蒙」
报卢君，门外雪纷纷。
纷纷门外雪，城中鼓声绝。
强梁御史人觑步，安得夜开沽酒户。

「辛夷花」
问君辛夷花，君言已斑驳。
不畏辛夷不烂开，顾我筋骸官束缚。
缚遣推囚名御史，狼藉囚徒满田地。
明日不推缘国忌，依前不得花前醉。
韩员外家好辛夷，开时乞取三两枝。
折枝为赠君莫惜，纵君不折风亦吹。

「厅前柏」
厅前柏，知君曾对罗希奭。
我本癫狂耽酒人，何事与君为对敌。
为对敌，洛阳城中花赤白。
花赤白，囚渐多，花之赤白奈尔何。

「夜别筵」
夜长酒阑灯花长，灯花落地复落床。
似我别泪三四行，滴君满坐之衣裳。
与君别后泪痕在，年年著衣心莫改。

「三泉驿」
三泉驿内逢上巳，新叶趋尘花落地。
劝君满盏君莫辞，别后无人共君醉。
洛阳城中无限人，贵人自贵贫自贫。

「何满子歌」
何满能歌能宛转，天宝年中世称罕。
婴刑系在囹圄间，水调哀音歌愤懑。
梨园弟子奏玄宗，一唱承恩羁网缓。
便将何满为曲名，御谱亲题乐府纂。
鱼家入内本领绝，叶氏有年声气短。
自外徒烦记得词，点拍才成已夸诞。
我来湖外拜君侯，正值灰飞仲春琯。
广宴江亭为我开，红妆逼坐花枝暖。
此时有态蹋华筵，未吐芳词貌夷坦。
翠蛾转盼摇雀钗，碧袖歌垂翻鹤卵。
定面凝眸一声发，云停尘下何劳算。
迢迢击磬远玲玲，一一贯珠匀款款。
犯羽含商移调态，留情度意抛弦管。
湘妃宝瑟水上来，秦女玉箫空外满。
缠绵叠破最殷勤，整顿衣裳颇闲散。
冰含远溜咽还通，莺泥晚花啼渐懒。
敛黛吞声若自冤，郑袖见捐西子浣。
阴山鸣雁晓断行，巫峡哀猿夜呼伴。
古者诸侯飨外宾，鹿鸣三奏陈圭瓒。
何如有态一曲终，牙筹记令红螺碗。

「通州丁溪馆夜别李景信三首」
月濛濛兮山掩掩，束束别魂眉敛敛。
蠡盏覆时天欲明，碧幌青灯风滟滟。
泪消语尽还暂眠，唯梦千山万山险。
水环环兮山簇簇，啼鸟声声妇人哭。
离床别脸睡还开，灯灺暗飘珠蔌蔌。
山深虎横馆无门，夜集巴儿扣空木。
雨潇潇兮鹃咽咽，倾冠倒枕灯临灭。
倦僮呼唤应复眠，啼鸡拍翅三声绝。
握手相看其奈何，奈何其奈天明别。

「酬郑从事四年九月宴望海亭，次用旧韵」
海亭树木何茏葱，寒光透坼秋玲珑。
湖山四面争气色，旷望不与人间同。
一拳墺伏东武小，两山斗构秦望雄。
嵌空古墓失文种，突兀怪石疑防风。
舟船骈比有宗侣，水云滃泱无始终。
雪花布遍稻陇白，日脚插入秋波红。
兴馀望剧酒四坐，歌声舞艳烟霞中。
酒酣从事歌送我，歌云此乐难再逢。
良时年少犹健羡，使君况是头白翁。
我闻此曲深叹息，唧唧不异秋草虫。
忆年十五学构厦，有意盖覆天下穷。
安知四十虚富贵，朱紫束缚心志空。
妆梳伎女上楼榭，止欲欢乐微茫躬。
虽无趣尚慕贤圣，幸有心目知西东。
欲将滑甘柔藏府，已被郁噎冲喉咙。
君今劝我酒太醉，醉语不复能冲融。
劝君莫学虚富贵，不是贤人难变通。

「梦游春七十韵」
昔岁梦游春，梦游何所遇。
梦入深洞中，果遂平生趣。
清泠浅漫流，画舫兰篙渡。
过尽万株桃，盘旋竹林路。
长廊抱小楼，门牖相回互。
楼下杂花丛，丛边绕鸳鹭。
池光漾霞影，晓日初明煦。
未敢上阶行，频移曲池步。
乌龙不作声，碧玉曾相慕。
渐到帘幕间，裴回意犹惧。
闲窥东西閤，奇玩参差布。
隔子碧油糊，驼钩紫金镀。
逡巡日渐高，影响人将寤。
鹦鹉饥乱鸣，娇娃睡犹怒。
帘开侍儿起，见我遥相谕。
铺设绣红茵，施张钿妆具。
潜褰翡翠帷，瞥见珊瑚树。
不辨花貌人，空惊香若雾。
身回夜合偏，态敛晨霞聚。
睡脸桃破风，汗妆莲委露。
丛梳百叶髻，金蹙重台屦。
纰软钿头裙，玲珑合欢袴。
鲜妍脂粉薄，暗淡衣裳故。
最似红牡丹，雨来春欲暮。
梦魂良易惊，灵境难久寓。
夜夜望天河，无由重沿溯。
结念心所期，返如禅顿悟。
觉来八九年，不向花回顾。
杂合两京春，喧阗众禽护。
我到看花时，但作怀仙句。
浮生转经历，道性尤坚固。
近作梦仙诗，亦知劳肺腑。
一梦何足云，良时事婚娶。
当年二纪初，嘉节三星度。
朝蕣玉佩迎，高松女萝附。
韦门正全盛，出入多欢裕。
甲第涨清池，鸣驺引朱辂。
广榭舞萎蕤，长筵宾杂厝。
青春讵几日，华实潜幽蠹。
秋月照潘郎，空山怀谢傅。
红楼嗟坏壁，金谷迷荒戍。
石压破阑干，门摧旧梐枑。
虽云觉梦殊，同是终难驻。
悰绪竟何如，棼丝不成絇。
卓女白头吟，阿娇金屋赋。
重璧盛姬台，青冢明妃墓。
尽委穷尘骨，皆随流波注。
幸有古如今，何劳缣比素。
况余当盛时，早岁谐如务。
诏册冠贤良，谏垣陈好恶。
三十再登朝，一登还一仆。
宠荣非不早，邅回亦云屡。
直气在膏肓，氛氲日沉痼。
不言意不快，快意言多忤。
忤诚人所贼，性亦天之付。
乍可沉为香，不能浮作瓠。
诚为坚所守，未为明所措。
事事身已经，营营计何误。
美玉琢文珪，良金填武库。
徒谓自坚贞，安知受砻铸。
长丝羁野马，密网罗阴兔。
物外各迢迢，谁能远相锢。
时来既若飞，祸速当如骛。
曩意自未精，此行何所诉。
努力去江陵，笑言谁与晤。
江花纵可怜，奈非心所慕。
石竹逞奸黠，蔓青夸亩数。
一种薄地生，浅深何足妒。
荷叶水上生，团团水中住。
泻水置叶中，君看不相污。

「桐花落」
莎草遍桐阴，桐花满莎落。
盖覆相团圆，可怜无厚薄。
昔岁幽院中，深堂下帘幕。
同在后门前，因论花好恶。
君夸沉檀样，云是指撝作。
暗澹灭紫花，句连蹙金萼。
都绣六七枝，斗成双孔雀。
尾上稠叠花，又将金解络。
我爱看不已，君烦睡先著。
我作绣桐诗，系君裙带著。
别来苦修道，此意都萧索。
今日竟相牵，思量偶然错。

「梦昔时」
闲窗结幽梦，此梦谁人知。
夜半初得处，天明临去时。
山川已久隔，云雨两无期。
何事来相感，又成新别离。

「恨妆成」
晓日穿隙明，开帷理妆点。
傅粉贵重重，施朱怜冉冉。
柔鬟背额垂，丛鬓随钗敛。
凝翠晕蛾眉，轻红拂花脸。
满头行小梳，当面施圆靥。
最恨落花时，妆成独披掩。

「古决绝词」
乍可为天上牵牛织女星，不愿为庭前红槿枝。
七月七日一相见，相见故心终不移。
那能朝开暮飞去，一任东西南北吹。
分不两相守，恨不两相思。
对面且如此，背面当可知。
春风撩乱伯劳语，况是此时抛去时。
握手苦相问，竟不言后期。
君情既决绝，妾意已参差。
借如死生别，安得长苦悲。
噫春冰之将泮，何予怀之独结。
有美一人，于焉旷绝。
一日不见，比一日于三年，况三年之旷别。
水得风兮小而已波，笋在苞兮高不见节。
矧桃李之当春，竞众人而攀折。
我自顾悠悠而若云，又安能保君皑皑之如雪。
感破镜之分明，睹泪痕之馀血。
幸他人之既不我先，又安能使他人之终不我夺。
已焉哉，织女别黄姑。
一年一度暂相见，彼此隔河何事无。
夜夜相抱眠，幽怀尚沉结。
那堪一年事，长遣一宵说。
但感久相思，何暇暂相悦。
虹桥薄夜成，龙驾侵晨列。
生憎野鹤性迟回，死恨天鸡识时节。
曙色渐曈曈，华星欲明灭。
一去又一年，一年何可时彻。
有此迢递期，不如死生别。
天公隔是妒相怜，何不便教相决绝。

「樱桃花」
樱桃花，一枝两枝千万朵。
花砖曾立摘花人，窣破罗裙红似火。

「曹十九舞绿钿」
急管清弄频，舞衣才揽结。
含情独摇手，双袖参差列。
騕褭柳牵丝，炫转风回雪。
凝眄娇不移，往往度繁节。

「闺晚」
红裙委砖阶，玉爪剺朱橘。
素臆光如砑，明瞳艳凝溢。
调弦不成曲，学书徒弄笔。
夜色侵洞房，春烟透帘出。

「晓将别」
风露晓凄凄，月下西墙西。
行人帐中起，思妇枕前啼。
屑屑命僮御，晨装俨已齐。
将去复携手，日高方解携。

「蔷薇架」
五色阶前架，一张笼上被。
殷红稠叠花，半绿鲜明地。
风蔓罗裙带，露英莲脸泪。
多逢走马郎，可惜帘边思。

「月暗」
月暗灯残面墙泣，罗缨斗重知啼湿。
真珠帘断蝙蝠飞，燕子巢空萤火入。
深殿门重夜漏严，柔□□□□年急。
君王掌上容一人，更有轻身何处立。

「新秋」
旦暮已凄凉，离人远思忙。
夏衣临晓薄，秋影入檐长。
前事风随扇，归心燕在梁。
殷勤寄牛女，河汉正相望。

「赠双文」
艳极翻含怨，怜多转自娇。
有时还暂笑，闲坐爱无憀。
晓月行看堕，春酥见欲消。
何因肯垂手，不敢望回腰。

「春别」
幽芳本未阑，君去蕙花残。
河汉秋期远，关山世路难。
云屏留粉絮，风幌引香兰。
肠断回文锦，春深独自看。

「和乐天示杨琼」
我在江陵少年日，知有杨琼初唤出。
腰身瘦小歌圆紧，依约年应十六七。
去年十月过苏州，琼来拜问郎不识。
青衫玉貌何处去，安得红旗遮头白。
我语杨琼琼莫语，汝虽笑我我笑汝。
汝今无复小腰身，不似江陵时好女。
杨琼为我歌送酒，尔忆江陵县中否。
江陵王令骨为灰，车来嫁作尚书妇。
卢戡及第严涧在，其馀死者十八九。
我今贺尔亦自多，尔得老成余白首。

「鱼中素」
重叠鱼中素，幽缄手自开。
斜红馀泪迹，知著脸边来。

「代九九」
昔年桃李月，颜色共花宜。
回脸莲初破，低蛾柳并垂。
望山多倚树，弄水爱临池。
远被登楼识，潜因倒影窥。
隔林徒想像，上砌转逶迤。
谩掷庭中果，虚攀墙外枝。
强持文玉佩，求结麝香缡。
阿母怜金重，亲兄要马骑。
把将娇小女，嫁与冶游儿。
自隐勤勤索，相要事事随。
每常同坐卧，不省暂参差。
才学羞兼妒，何言宠便移。
青春来易皎，白日誓先亏。
僻性嗔来见，邪行醉后知。
别床铺枕席，当面指瑕疵。
妾貌应犹在，君情遽若斯。
的成终世恨，焉用此宵为。
鸾镜灯前扑，鸳衾手下隳。
参商半夜起，琴瑟一声离。
努力新丛艳，狂风次第吹。

「卢十九子蒙吟卢七员外洛川怀古六韵，命余和」
闻道卢明府，闲行咏洛神。
浪圆疑靥笑，波斗忆眉颦。
蹀躞桥头马，空濛水上尘。
草芽犹犯雪，冰岸欲消春。
寓目终无限，通辞未有因。
子蒙将此曲，吟似独眠人。

「刘、阮妻二首」
仙洞千年一度闲，等闲偷入又偷回。
桃花飞尽东风起，何处消沉去不来。
芙蓉脂肉绿云鬟，罨画楼台青黛山。
千树桃花万年药，不知何事忆人间。

「桃花」
桃花浅深处，似匀深浅妆。
春风助肠断，吹落白衣裳。

「暮秋」
看著墙西日又沉，步廊回合戟门深。
栖乌满树声声绝，小玉上床铺夜衾。

「压墙花」
野性大都迷里巷，爱将高树记人家。
春来偏认平阳宅，为见墙头拂面花。

「舞腰」
裙裾旋旋手迢迢，不趁音声自趁娇。
未必诸郎知曲误，一时偷眼为回腰。

「白衣裳二首」
雨湿轻尘隔院香，玉人初著白衣裳。
半含惆怅闲看绣，一朵梨花压象床。
藕丝衫子柳花裙，空著沈香慢火熏。
闲倚屏风笑周昉，枉抛心力画朝云。

「忆事」
夜深闲到戟门边，却绕行廊又独眠。
明月满庭池水渌，桐花垂在翠帘前。

「寄旧诗与薛涛，因成长句」
诗篇调态人皆有，细腻风光我独知。
月夜咏花怜暗澹，雨朝题柳为欹垂。
长教碧玉藏深处，总向红笺写自随。
老大不能收拾得，与君闲似好男儿。

「友封体」
雨送浮凉夏簟清，小楼腰褥怕单轻。
微风暗度香囊转，胧月斜穿隔子明。
桦烛焰高黄耳吠，柳堤风静紫骝声。
频频闻动中门锁，桃叶知嗔未敢迎。

「看花」
努力少年求好官，好花须是少年看。
君看老大逢花树，未折一枝心已阑。

「斑竹」
一枝斑竹渡湘沅，万里行人感别魂。
知是娥皇庙前物，远随风雨送啼痕。

「筝」
莫愁私地爱王昌，夜夜筝声怨隔墙。
火凤有凰求不得，春莺无伴啭空长。
急挥舞破催飞燕，慢逐歌词弄小娘。
死恨相如新索妇，枉将心力为他狂。

「春晓」
半欲天明半未明，醉闻花气睡闻莺。
娃儿撼起钟声动，二十年前晓寺情。

「所思二首」
庾亮楼中初见时，武昌春柳似腰肢。
相逢相失还如梦，为雨为云今不知。
鄂渚濛濛烟雨微，女郎魂逐暮云归。
只应长在汉阳渡，化作鸳鸯一只飞。

「莺莺诗」
殷红浅碧旧衣裳，取次梳头暗淡妆。
夜合带烟笼晓日，牡丹经雨泣残阳。
低迷隐笑原非笑，散漫清香不似香。
频动横波嗔阿母，等闲教见小儿郎。

「离思五首」
自爱残妆晓镜中，环钗谩篸绿丝丛。
须臾日射燕脂颊，一朵红苏旋欲融。
山泉散漫绕阶流，万树桃花映小楼。
闲读道书慵未起，水晶帘下看梳头。
红罗著压逐时新，吉了花纱嫩麹尘。
第一莫嫌材地弱，些些纰缦最宜人。
曾经沧海难为水，除却巫山不是云。
取次花丛懒回顾，半缘修道半缘君。
寻常百种花齐发，偏摘梨花与白人。
今日江头两三树，可怜和叶度残春。

「杂忆五首」
今年寒食月无光，夜色才侵已上床。
忆得双文通内里，玉栊深处暗闻香。
花笼微月竹笼烟，百尺丝绳拂地悬。
忆得双文人静后，潜教桃叶送秋千。
寒轻夜浅绕回廊，不辨花丛暗辨香。
忆得双文胧月下，小楼前后捉迷藏。
山榴似火叶相兼，亚拂砖阶半拂檐。
忆得双文独披掩，满头花草倚新帘。
春冰消尽碧波湖，漾影残霞似有无。
忆得双文衫子薄，钿头云映褪红酥。

「有所教」
莫画长眉画短眉，斜红伤竖莫伤垂。
人人总解争时势，都大须看各自宜。

「襄阳为卢窦纪事」
帝下真符召玉真，偶逢游女暂相亲。
素书三卷留为赠，从向人间说向人。
风弄花枝月照阶，醉和春睡倚香怀。
依稀似觉双环动，潜被萧郎卸玉钗。
莺声撩乱曙灯残，暗觅金钗动晓寒。
犹带春酲懒相送，樱桃花下隔帘看。
琉璃波面月笼烟，暂逐萧郎走上天。
今日归时最肠断，回江还是夜来船。
花枝临水复临堤，闲照江流亦照泥。
千万春风好抬举，夜来曾有凤凰栖。

「会真诗三十韵」
微月透帘栊，萤光度碧空。
遥天初缥缈，低树渐葱茏。
龙吹过庭竹，鸾歌拂井桐。
罗绡垂薄雾，环佩响轻风。
绛节随金母，云心捧玉童。
更深人悄悄，晨会雨濛濛。
珠莹光文履，花明隐绣栊。
宝钗行彩凤，罗帔掩丹虹。
言自瑶华浦，将朝碧帝宫。
因游李城北，偶向宋家东。
戏调初微拒，柔情已暗通。
低鬟蝉影动，回步玉尘蒙。
转面流花雪，登床抱绮丛。
鸳鸯交颈舞，翡翠合欢笼。
眉黛羞频聚，朱唇暖更融。
气清兰蕊馥，肤润玉肌丰。
无力慵移腕，多娇爱敛躬。
汗光珠点点，发乱绿松松。
方喜千年会，俄闻五夜穷。
留连时有限，缱绻意难终。
慢脸含愁态，芳词誓素衷。
赠环明运合，留结表心同。
啼粉流清镜，残灯绕暗虫。
华光犹冉冉，旭日渐曈曈。
警乘还归洛，吹箫亦上嵩。
衣香犹染麝，枕腻尚残红。
幂幂临塘草，飘飘思渚蓬。
素琴鸣怨鹤，清汉望归鸿。
海阔诚难度，天高不易冲。
行云无处所，萧史在楼中。

「古艳诗二首」
春来频到宋家东，垂袖开怀待好风。
莺藏柳暗无人语，惟有墙花满树红。
深院无人草树光，娇莺不语趁阴藏。
等闲弄水浮花片，流出门前赚阮郎。

「奉和浙西大夫李德裕述梦四十韵大夫本题言…次本韵」
闻有池塘什，还因梦寐遭。
攀禾工类蔡，咏豆敏过曹。
庄蝶玄言秘，罗禽藻思高。
戈矛排笔阵，貔虎让文韬。
彩缋鸾凰颈，权奇骥騄髦。
神枢千里应，华衮一言褒。
李广留飞箭，王祥得佩刀。
传乘司隶马，继染翰林毫。
辨颖□超脱，词锋岂足櫜。
金刚锥透玉，镔铁剑吹毛。
顾我曾陪附，思君正郁陶。
近酬新乐录，仍寄续离骚。
阿阁偏随凤，方壶共跨鳌。
借骑银杏叶，横赐锦垂萄。
冰井分珍果，金瓶贮御醪。
独辞珠有戒，廉取玉非叨。
麦纸侵红点，兰灯焰碧高。
代予言不易，承圣旨偏劳。
绕月同栖鹊，惊风比夜獒。
吏传开锁契，神撼引铃绦。
渥泽深难报，危心过自操。
犯颜诚恳恳，腾口惧忉忉。
佩宠虽緺绶，安贫尚葛袍。
宾亲多谢绝，延荐必英豪。
分阻杯盘会，闲随寺观遨。
祇园一林杏，仙洞万株桃。
澥海沧波减，昆明劫火熬。
未陪登鹤驾，已讣堕乌号。
痛泪过江浪，冤声出海涛。
尚看恩诏湿，已梦寿宫牢。
再造承天宝，新持济巨篙。
犹怜弊簪履，重委旧旌旄。
北望心弥苦，西回首屡搔。
九霄难就日，两浙仅容舠。
暮竹寒窗影，衰杨古郡濠。
鱼虾集橘市，鹤鹳起亭皋。
朽刃休冲斗，良弓枉在弢。
早弯摧虎兕，便铸垦蓬蒿。
渔艇宜孤棹，楼船称万艘。
量材分用处，终不学滔滔。

「自述」
延英引对碧衣郎，江砚宣毫各别床。
天子下帘亲考试，宫人手里过茶汤。

「春分投简阳明洞天作」
中分春一半，今日半春徂。
老惜光阴甚，慵牵兴绪孤。
偶成投秘简，聊得泛平湖。
郡邑移仙界，山川展画图。
旌旗遮屿浦，士女满闉闍。
似木吴儿劲，如花越女姝。
牛侬惊力直，蚕妾笑睢盱。
怪我携章甫，嘲人托鹧鸪。
闾阎随地胜，风俗与华殊。
跣足沿流妇，丫头避役奴。
雕题虽少有，鸡卜尚多巫。
乡味尤珍蛤，家神爱事乌。
舟船通海峤，田种绕城隅。
栉比千艘合，袈裟万顷铺。
亥茶阗小市，渔父隔深芦。
日脚斜穿浪，云根远曳蒲。
凝风花气度，新雨草芽苏。
粉坏梅辞萼，红含杏缀珠。
薅馀秧渐长，烧后葑犹枯。
绿綟高悬柳，青钱密辫榆。
驯鸥眠浅濑，惊雉迸平芜。
水静王馀见，山空谢豹呼。
燕狂捎蛱蝶，螟挂集蒲卢。
浅碧鹤新卵，深黄鹅嫩雏。
村扉以白板，寺壁耀赪糊。
禹庙才离郭，陈庄恰半途。
石帆何峭峣，龙瑞本萦纡。
穴为探符坼，潭因失箭刳。
堤形弯熨斗，峰势踊香炉。
幢盖迎三洞，烟霞贮一壶。
桃枝蟠复直，桑树亚还扶。
鳖解称从事，松堪作大夫。
荣光飘殿阁，虚籁合笙竽。
庭狎仙翁鹿，池游县令凫。
君心除健羡，扣寂入虚无。
冈蹋翻星纪，章飞动帝枢。
东皇提白日，北斗下玄都。
骑吏裙皆紫，科车幰尽朱。
地侯鞭社伯，海若跨天吴。
雾喷雷公怒，烟扬灶鬼趋。
投壶怜玉女，噀饭笑麻姑。
果实经千岁，衣裳重六铢。
琼杯传素液，金匕进雕胡。
掌里承来露，柈中钓得鲈。
菌生悲局促，柯烂觉须臾。
稊米休言圣，醯鸡益伏愚。
鼓鼙催暝色，簪组缚微躯。
遂别真徒侣，还来世路衢。
题诗叹城郭，挥手谢妻孥。
幸有桃源近，全家肯去无。

「春游」
酒户年年减，山行渐渐难。
欲终心懒慢，转恐兴阑散。
镜水波犹冷，稽峰雪尚残。
不能辜物色，乍可怯春寒。
远目伤千里，新年思万端。
无人知此意，闲凭小栏干。

「除夜酬乐天」
引傩绥旆乱毵毵，戏罢人归思不堪。
虚涨火尘龟浦北，无由阿伞凤城南。
休官期限元同约，除夜情怀老共谙。
莫道明朝始添岁，今年春在岁前三。

「酬乐天初冬早寒见寄」
乍起衣犹冷，微吟帽半欹。
霜凝南屋瓦，鸡唱后园枝。
洛水碧云晓，吴宫黄叶时。
两传千里意，书札不如诗。

「酬白乐天杏花园」
刘郎不用闲惆怅，且作花间共醉人。
算得贞元旧朝士，几人同见太和春。

「过东都别乐天二首」
君应怪我留连久，我欲与君辞别难。
白头徒侣渐稀少，明日恐君无此欢。
自识君来三度别，这回白尽老髭须。
恋君不去君须会，知得后回相见无。

「逢白公」
远路事无限，相逢唯一言。
月色照荣辱，长安千万门。

「酬白太傅」
太空秋色凉，独鸟下微阳。
三径池塘静，六街车马忙。
渐能高酒户，始是入诗狂。
官冷且无事，追陪慎莫忘。

「和严给事闻唐昌观玉蕊花下有游仙」
弄玉潜过玉树时，不教青鸟出花枝。
的应未有诸人觉，只是严郎不得知。

「赠毛仙翁」
仙驾初从蓬海来，相逢又说向天台。
一言亲授希微诀，三夕同倾沆瀣杯。
此日临风飘羽卫，他年嘉约指盐梅。
花前挥手迢遥去，目断霓旌不可陪。

「八月十四日夜玩月」
犹欠一宵轮未满，紫霞红衬碧云端。
谁能唤得姮娥下，引向堂前子细看。

「寒食夜」
红染桃花雪压梨，玲珑鸡子斗赢时。
今年不是明寒食，暗地秋千别有期。

「三月三十日程氏馆饯杜十四归京」
江春今日尽，程馆祖筵开。
我正南冠絷，君寻北路回。
谋身诚太拙，从宦苦无媒。
处困方明命，遭时不在才。
逾年长倚玉，连夜共衔杯。
涸溜沾濡沫，馀光照死灰。
行看鸿欲翥，敢惮酒相催。
拍逐飞觥绝，香随舞袖来。
消梨抛五遍，娑葛□三台。
已许尊前倒，临风泪莫颓。

「酬张秘书因寄马赠诗」
丞相功高厌武名，牵将战马寄儒生。
四蹄荀距藏虽尽，六尺须头见尚惊。
减粟偷儿憎未饱，骑驴诗客骂先行。
劝君还却司空著，莫遣衙参傍子城。

「戏酬副使中丞见示四韵」
莫恨暂櫜鞬，交游几个全。
眼明相见日，肺病欲秋天。
五马虚盈枥，双蛾浪满船。
可怜俱老大，无处用闲钱。

「赠柔之」
穷冬到乡国，正岁别京华。
自恨风尘眼，常看远地花。
碧幢还照曜，红粉莫咨嗟。
嫁得浮云婿，相随即是家。

「修龟山鱼池示众僧」
劝尔诸僧好护持，不须垂钓引青丝。
云山莫厌看经坐，便是浮生得道时。

「寄赠薛涛」
锦江滑腻蛾眉秀，幻出文君与薛涛。
言语巧偷鹦鹉舌，文章分得凤凰毛。
纷纷辞客多停笔，个个公卿欲梦刀。
别后相思隔烟水，菖蒲花发五云高。

「赠刘采春」
新妆巧样画双蛾，谩里常州透额罗。
正面偷匀光滑笏，缓行轻踏破纹波。
言辞雅措风流足，举止低回秀媚多。
更有恼人肠断处，选词能唱望夫歌。

「醉题东武」
役役行人事，纷纷碎簿书。
功夫两衙尽，留滞七年馀。
病痛梅天发，亲情海岸疏。
因循未归得，不是忆鲈鱼。

「崔徽歌」
崔徽本不是娼家，教歌按舞娼家长。
使君知有不自由，坐在头时立在掌。
有客有客名丘夏，善写仪容得恣把。
为徽持此谢敬中，以死报郎为□□。

「一字至七字诗。茶」
茶，香叶，嫩芽。
慕诗客，爱僧家。
碾雕白玉，罗织红纱。
铫煎黄蕊色，碗转麹尘花。
夜后邀陪明月，晨前命对朝霞。
洗尽古今人不倦，将知醉后岂堪夸。

「句」
儿歌杨柳叶，妾拂石榴花。
松门待制应全远，药树监搜可得知。
髻鬟峨峨高一尺，门前立地看春风。
